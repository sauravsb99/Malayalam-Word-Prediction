
സിറ്റിഡെ കുടുംബത്തിൽപ്പെട്ട പക്ഷിയാണ് നട്ട്ഹാച്ച്. ഉത്തരാർധഗോളത്തിൽ ധാരാളമായി കാണപ്പെടുന്ന ഈയിനം പക്ഷിക്ക് 3.5 മുതൽ 7 വരെ ഇഞ്ച് വലിപ്പവും ചെറിയ കാലുകളും ആണ് ഉള്ളത്.
യൂറോപ്പിലെയും ഏഷ്യയിലെയും വടക്കേ അമേരിക്കയിലെയും കാടുകളിലാണ് ഇവയെ കൂടുതലായും കണ്ടുവരുന്നത്. വടക്കേ അമേരിക്കയിൽ പ്രധാനമായും നാല് സ്പീഷീസ് നട്ട്ഹാച്ചുകളാണ് കാണപ്പെടുന്നത്; സാമാന്യം വലിപ്പമുള്ള വൈറ്റ് ബ്രസ്റ്റഡ് നട്ട്ഹാച്ച്, പടിഞ്ഞാറൻ കാനഡയിൽ കണ്ടുവരുന്ന റെഡ് ബ്രസ്റ്റഡ് നട്ട്ഹാച്ച്, പടിഞ്ഞാറൻ ഭാഗങ്ങളിൽ കണ്ടുവരുന്ന പിഗ്മി നട്ട്ഹാച്ച്, തെക്കു-കിഴക്കൻ ഭാഗങ്ങളിൽ കണ്ടുവരുന്ന ബ്രൗൺ ഹെഡഡ് നട്ട്ഹാച്ച് .
ചെറുപ്രാണികളും അവയുടെ മുട്ടയും പ്യൂപ്പയും ധാന്യങ്ങളും വിത്തുകളുമാണ് നട്ട്ഹാച്ചുകളുടെ പ്രധാന ഭക്ഷണം. ഇവ മുട്ടയിടുന്നത് മരപ്പൊത്തുകളിലും പാറമടകളിലുമൊക്കെയാണ്. എന്നാൽ ഏഷ്യയിൽ കാണപ്പെടുന്ന നട്ട്ഹാച്ചുകൾ മുട്ടയിടാനായി മരച്ചില്ലകളും ഇലകളും ഉപയോഗിച്ച് കൂട് കൂട്ടാറുണ്ട്.
നട്ട്ഹാച്ചുകൾ കാലാവസ്ഥാ വൃതിയാനങ്ങൾക്കനുസരിച്ച് ചെറിയ ദൂരങ്ങളിലേക്ക് ദേശാടനം നടത്താറുണ്ട്.
