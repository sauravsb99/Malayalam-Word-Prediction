ഇന്തോനേഷ്യയിലെ ജാവയിലുള്ള ഒരു പുരാവസ്തു ഖനന പ്രദേശമാണ് സങ്ഗിറാൻ. മധ്യ ജാവയിലെ സൊളൊ നദി താഴ്വരയിൽ, സുരകർത്ത പട്ടണത്തിനു 15 കി.മീ വടക്കായാണ് ഈ പ്രദേശത്തിന്റെ സ്ഥാനം. 56ച.കി,മീ ആണ് ഈ ഖനനമേഖലയുടെ വിസ്തൃതി. അതായത് 7 കി.മീ X 8കി.മീ.
1883-ൽ ഡച്ച് ശിലാഭൂതമനുഷ്യവിജ്ഞാനീയ ശാസ്ത്രജ്ഞനായിരുന്ന യൂജീൻ ഡുബോയ് ആണ് ഇവിടത്തെഖനന പ്രവർത്തനങ്ങൾക്ക് പ്രാരംഭം കുറിച്ചത്. എങ്കിലും പ്രതീക്ഷയ്ക്കൊത്തവിധം ഡുബോയ്സിന് ഇവിടെനിന്ന് ഫോസിലുകൾ ലഭിച്ചില്ല. ആയതിനാൽ അദ്ദേഹം തന്റെ ശ്രദ്ധ കിഴക്കൻ ജാവയിലെ ട്രിനിലിൽ പതിപ്പിച്ചു. പിന്നിട് 1934-ൽ നരവംശശാസ്ത്രജ്ഞനായിരുന്ന ഗുസ്താഫ് ഹെന്രിച്ച് റാഫ് വോൺ കിങ്സ്വാൾഡ് ഈ പ്രദേശത്തെക്കുറിച്ച് പടിക്കാൻ ആരംഭിച്ചു. തുടർന്നുള്ള വർഷങ്ങളിൽ ഇവിടന്ന് നിന്നും മനുഷ്യന്റേതിനു സമാനമായ ഫോസിലുകൾ ലഭിക്കുകയുണ്ടായി. മനുഷ്യന്റെ പൂർവിക ഗണത്തില്പ്പെടുന്ന പിത്തേകാന്ത്രോപ്പസ് ഇറക്ടസ് അഥവാ ജാവാ മനുഷ്യന്റേതായിരുന്നു ഇത്. ഈ ആദിമമനുഷ്യരുമായ് ബന്ധപ്പെട്ടിരുന്ന മറ്റു ജിവീകളുടേയും ഫോസിലുകൾ ഇവിടെനിന്ന് ലഭിച്ചിട്ടുണ്ടായിരുന്നു.
1977-ൽ ഇന്തോനേഷ്യൻ സർക്കാർ സങ്ഗിറാൻ പ്രദേശത്തെ സംരക്ഷിത സാംസ്കാരിക മേഖലയായി പ്രഖ്യാപിച്ചു. 1996-ലാണ് യുനെസ്കൊ ഈ പ്രദേശത്തെ ലോകപൈതൃക കേന്ദ്രങ്ങളുടെ പട്ടികയിൽ ഉൾപ്പെടുത്തിയത്.
Coordinates: 7°27′0″S 110°51′0″E / 7.45000°S 110.85000°E / -7.45000; 110.85000
