അതിപുരാതന കാലം മുതൽ കർഷകർ ഉപയോഗപ്പെടുത്തുന്ന കായികപ്രവർധന രീതിയാണ് ഒട്ടിക്കൽ. ബി.സി. 1000 മുതൽ തന്നെ ചൈനക്കാർ ഈ മാർഗ്ഗം അവലംബിച്ചതായി കാണാം. അരിസ്റ്റോട്ടിൽ തന്റെ ഗ്രന്ഥത്തിൽ ചെടികളിലെ ഒട്ടിക്കൽ രീതിയെപ്പറ്റി പ്രതിപാദിച്ചിട്ടുണ്ട്.
ഓടിക്കൽ രീതിയിൽ രണ്ടു സസ്യങ്ങളുടെ തണ്ടുകൾ ഒട്ടിച്ചു ചേർത്ത് ഒരു പുതിയ സസ്യത്തെ രൂപപ്പെടുത്തുന്നു. അതിനാൽ ഈ രീതിക്കു ശിഖരസംയോജനം അഥവാ കമ്പൊട്ടിക്കൽ എന്നും പറയാം. ഈ രീതിയിൽ മേൽത്തരം ഇനത്തിന്റെ ഒന്നിൽ കൂടുതൽ മുകുളങ്ങൾ ഉള്ള ഒരു ചെറിയ ശിഖരം തിരഞ്ഞെടുക്കുന്നു. ഈ ശിഖരത്തെ ഓട്ടുകമ്പു എന്നുപറയുന്നു. ഈ ഓട്ടുകമ്പു ഒട്ടിച്ചു ചേർക്കാനുള്ള വേരോടു കൂടിയ ചെടികളെ മൂലകാണ്ഡം എന്ന് പറയുന്നു.
മൂലകാണ്ഡത്തിലും ഒട്ടുകമ്പിലും നിന്ന് തടിയോടുകൂടിയ തൊലി ഒരേ ആകൃതിയിൽ ചെത്തിമാറ്റിയ ശേഷം ആ മുറിവുകൾ ചേർത്ത് വച്ച് കെട്ടുമ്പോൾ അവയുടെ കലകൾ തമ്മിൽ സംയോജിക്കുന്നു. സ്റ്റോക്കും സയോനും തമ്മിൽ ഒട്ടിച്ചേരുന്നതിനാൽ സ്റ്റോക്കിന്റെ വേര് വലിച്ചെടുക്കുന്ന വെള്ളവും ആഹാരവും ഒട്ടിച്ചേർന്നു ഭാഗത്തുകൂടി സയോണിന് ലഭിക്കുന്നു. ഇപ്രകാരം രണ്ടു തരം ചെടികളുടെ തണ്ടുകൾ തമ്മിൽ ചേർത്ത് ഒട്ടിക്കുന്ന പ്രക്രിയയെ ഓടിക്കൽ എന്നും അതിൽ നിന്നും ലഭിക്കുന്ന ചെടിയെ ഒട്ടു ചെടിയെന്നും പറയുന്നു. ഒരു മുകുളം മാത്രം ഒട്ടിച്ചു ചേർത്ത് ഓടിക്കൽ നടത്താറുണ്ട്. ഈ പ്രക്രിയയെ മുകുളനം എന്നാണു പറയുന്നത്.
