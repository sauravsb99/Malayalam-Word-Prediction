ഇന്ത്യയിലെ പഞ്ചാബിലെ 22 ജില്ലകളിൽ ഒന്നാണ് ഫരീദ്‌കോട്ട് ജില്ല. ഇതിന്റെ തലസ്ഥാനം ഫരീദ്കോട്ട് പട്ടണം ആണ്. 1996 വരെ ഫെറോസ്പൂർ ഡിവിഷന്റെ ഭാഗമായിരുന്നു. ഫരീദ്കോട്ട് ഡിവിഷന്റെ രൂപീകരണശേഷം, അത് ഫെറോസ്പൂരിൽ നിന്നും വേർതിരിഞ്ഞു. ബത്തിണ്ടയും മാൻസയും ഇതിൽ ഉൾപ്പെട്ടിരിക്കുന്നു.
ഈ ജില്ല അതിന്റെ തലസ്ഥാനമായ, ഫരീദ്കോട്ടിന്റെ നാമത്തിൽനിന്നും വന്നതാണ്. മുസ്ലിം മതപ്രചാരകനും സൂഫി വിശുദ്ധനുമായ ബാബാ ഫരീദിന്റെ പേരിൽനിന്നുമാണ് ഈ പ്രദേശത്തിനു ഫരീദ്കോട്ട് എന്ന നാമം ലഭിച്ചത്. ഈ പട്ടണം പതിമൂന്നാം നൂറ്റാണ്ടിൽ, രാജസ്ഥാനിലെ ഭട്നായിർ ലെ ഭട്ടി പ്രമുഖനായ റായ് മുഞ്ചിന്റെ കൊച്ചുമകനായ, രാജ മൊകൽസി, മൊകൽഹാർ എന്ന പേരിൽ സ്ഥാപിച്ചതാണ്. ഒരു നാടോടിവിശ്വാസപ്രകാരം, ഈ പട്ടണം സന്തർശിച്ച വിശുദ്ധനായ ബാബാ ഫരീദിന്റെ ബഹുമാനാർഥം രാജ മൊകൽസി ഈ പട്ടണത്തിന്റെ പേരു മാറ്റി എന്നു പറയപ്പെടുന്നു. മൊകൽസിയുടെ മക്കളായ, ജൈർസിയുടെയും വൈർസിയുടെയും ഭരണകാലത്ത് ഈ പട്ടണംതന്നെയായിരുന്നു ഈ ജില്ലയുടെ തലസ്ഥാനം.
