
യൂഫോർബിയേസീ കുടുംബത്തിലെ,പഴയലോകത്തെ ഉഷ്ണമേഖലാപ്രദേശങ്ങളിൽ കാണപ്പെടുന്ന മരങ്ങളുടെ ഒരു ജനുസ് ആണ് മക്കറാങ്ക . ആഫ്രിക്ക, ആസ്ത്രേലേഷ്യ, ഏഷ്യ, ഇന്ത്യൻ മഹാസമുദ്രത്തിലെയും ശാന്തസമുദ്രത്തിലെയും, നിരവധി ദ്വീപുകൾ എന്നിവിടങ്ങളിലെല്ലാം കാണപ്പെടുന്ന ഈ ജനുസിൽ 300 ഓളം സ്പീഷിസുകൾ ഉണ്ട്. 1806 -ൽ മൗറീഷ്യസിൽ നിന്നും ശേഖരിച്ച സ്പെസിമനുകൾ ഉപയോഗിച്ചാണ് ഇവയെ ആദ്യമായി വിവരിക്കുന്നത്. 
വനനശീകരണം സംഭവിച്ച ഇടങ്ങളിൽ വളരെപ്പെട്ടെന്ന് ആദ്യം തന്നെ വളർന്നുവരുന്ന സസ്യങ്ങളാണിവ. എൻഡോക്ലിറ്റ മലബാറിക്കസ് പോലെ ചിലതരം ശലഭങ്ങളുടെ ലാർവകൾ ഇവയുടെ ഇലകൾ ഭക്ഷണമാക്കാറുണ്ട്. ഫോർമിസിഡേ കുടുംബത്തിലെ ഉറുമ്പുകളുമായി സഹവസിക്കാറുള്ള ഈ ചെടികൾ അവയുമായി പരസ്പരസഹകരണജീവിതം നടത്തുന്നു. മക്കറാങ്കയുടെ പൊള്ളയായി തടി ഇവയ്ക്ക് താമസമൊരുക്കുകയും ചിലപ്പോൾ മധുരമുള്ള ഒരു നീര് ഉൽപ്പാദിപ്പിച്ചുനൽകുകയും ചെയ്യുന്നു. പകരമായി മറ്റു കീടങ്ങൾ മരത്തിനെ ആക്രമിക്കാതെ ഉറുമ്പുകൾ സംരക്ഷിക്കുകയും ചെയ്യുന്നു.
വട്ടക്കണ്ണിയിൽ. നിന്നും ചുവന്ന നിറത്തിലുള്ള ഒരു പശ ലഭിക്കാറുണ്ട്.
