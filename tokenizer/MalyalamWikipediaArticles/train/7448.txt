പാറക്കഷണങ്ങളെയും അതുപോലുള്ള വസ്തുക്കളെയും ചെറിയ കഷണങ്ങളാക്കാനും പൊടിക്കാനും ഉപയോഗിക്കുന്ന യന്ത്രം. ഇതിന്റെ കുത്തനെയുള്ള അച്ചുതണ്ടിൽ ഒരു ഡ്രം അഥവാ ഷെൽ ഉറപ്പിച്ചിട്ടുണ്ടാകും. മില്ലിന്റെ ഒരറ്റത്തുകൂടി ചെറുതാക്കേണ്ട പദാർഥം കടത്തിവിടുന്നു. ഇവയോടുകൂടി ചെറിയ ഇരുമ്പു പന്തുകൾ അഥവാ ഗോളകങ്ങൾ കൂടി കലർത്തിയശേഷം ഡ്രമ്മിനെ ഭ്രമണം ചെയ്യിക്കുമ്പോൾ പദാർഥവും ഇരുമ്പുപന്തുകളും തമ്മിൽ ഉരസി ക്രമേണ പദാർഥത്തിനു തേയ്മാനം സംഭവിച്ച് അതിന്റെ ആകൃതി ചെറുതായിത്തീരുന്നു. പൊടിക്കേണ്ടതോ ചെറുതാക്കേണ്ടതോ ആയ പദാർഥത്തിന്റെ രൂപവൈവിധ്യത്തെ അടിസ്ഥാനമാക്കി ടംബ്ളിങ് മില്ലിനെ പല ഇനങ്ങളായി തരംതിരിക്കാറുണ്ട്. 
