ഇന്ത്യയിൽ ഇന്നത്തെ രീതിയിലുള്ള ജനനമരണ രജിസ്ട്രേഷൻ തുടങ്ങിയത് ബ്രിട്ടീഷുകാരാണ്. 19-ആം നൂറ്റാണ്ടിന്റെ രണ്ടാം പകുതിയിൽ പല നഗരങ്ങളിലും ബ്രിട്ടീഷ് വംശജർക്കുവേണ്ടി തുടങ്ങിയ രജിസ്ട്രേഷൻ നിയമങ്ങൾ ഇന്ത്യക്കാരും ഉപയോഗപ്പെടുത്തിത്തുടങ്ങി. 1872-ൽ ബംഗാൾ പ്രവിശ്യയിലാണ് ഒരു സമ്പൂർണ്ണമായ നിയമനിർമ്മാണം ഉണ്ടായത്. പിന്നീട് 1876ൽ അന്നത്തെ ബ്രിട്ടീഷ് സർക്കാർ ജനനം, മരണം, വിവാഹം എന്നിവയുടെ രജിസ്ട്രേഷനു വേണ്ടി ഒരു നിയമമുണ്ടാക്കി. ഈ നിയമം ഓരോരോ സ്ഥലങ്ങളിൽ നിലനിന്നിരുന്ന നിയമങ്ങളെ തുടരാനനുവദിച്ചു. ഈ നിയമമനുസരിച്ച് രജിസ്ട്രേഷൻ നിർബന്ധിതമായിരുന്നില്ല. 1899 ൽ നിലവിൽ വന്ന മദ്രാസ് പ്രസിഡെൻസിയിലെ നിയമപ്രകാരം ജനന, മരണ രജിസ്ട്രേഷൻ മദ്രാസ് പ്രസിഡെൻസിയിൽ നിർബന്ധിതമാക്കി.
ഇന്ത്യ സ്വതന്ത്രമായതിനു ശേഷം ഇതിനായി ഒരു നിയമം ഉണ്ടാക്കുന്നതിനെക്കുറിച്ച് ഉണ്ടായ ചർച്ചകളുടെ ഫലമായി 1969ലെ ജനനമരണ രജിസ്ട്രേഷൻ ആക്റ്റ് പാർമെന്റ് പാസ്സാക്കി. 1970ൽ ഇതു ഇന്ത്യയിലെ ഒട്ടുമിക്കവാറും ഭാഗങ്ങളിലും നിലവിൽ വന്നു. കേന്ദ്രസർക്കാറിന്റെ ആഭ്യന്തരമന്ത്രാലയത്തിന്റെ കീഴിലുള്ള രജിസ്ട്രാർ ജനറലാണ് ജനനമരണ രെജിസ്ട്രേഷൻ പരിപാടികൾക്ക് മേൽനോട്ടം വഹിക്കുന്നത്. ഇന്ത്യയുടെ കാനേഷുമാരിയും ഇതേ കാര്യാലയം തന്നെയാണ് കൈകാര്യം ചെയ്യുന്നത്.
ജനന മരണ രജിസ്ട്രേഷൻ നിയമത്തിലെ ചില പ്രധാന വ്യവസ്ഥകൾ താഴെക്കൊടുക്കുന്നു.
ഈ നിയമത്തിന്റെ പരിധിയിൽ വരുന്നതല്ലെങ്കിലും ദത്തെടുക്കപ്പെടുന്ന കുട്ടികളുടെ ജനനം രജിസ്റ്റർ ചെയ്യേണ്ടുന്ന വിധം സംബന്ധിച്ച്, സുപ്രീം കോടതിയുടെ നിർദ്ദേശപ്രകാരം, രജിസ്ട്രാർ ജനറൽ മാർഗ്ഗനിർദ്ദേശങ്ങൾ നൽകിയിട്ടുണ്ട്.
ഇന്ത്യയുമായി ബന്ധപ്പെട്ട ഈ ലേഖനം അപൂർണ്ണമാണ്‌. ഇതു വികസിപ്പിക്കുവാൻ സഹായിക്കുക. 
