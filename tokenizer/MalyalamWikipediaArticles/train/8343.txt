
പൗരസ്ത്യ ഓർത്തഡോക്സ്‌ഓറിയന്റൽ ഓർത്തഡോക്സ് ‌പൗരസ്ത്യ അസീറിയൻ സഭ 
യഹോവയുടെ സാക്ഷികൾലാറ്റർ ഡേ സെയിന്റ്സ് · ക്രിസ്റ്റഡെൽഭിയൻഒൺനസ്സ് പെന്തകേസ്തൽ · യുനിറ്റേറിയൻ
ഫിലിപ്പീൻസിലെ ഒരു ക്രിസ്തുമത വിഭാഗമാണ് ഇഗ്ലീസിയ നി ക്രിസ്തോ. ടാഗലോഗ് ഭാഷയിൽ ഈ പേരിന് "ക്രിസ്തുവിന്റെ സഭ" എന്നാണർത്ഥം. ഫിലിപ്പീൻസിലെ എറ്റവും വലിയ തദ്ദേശീയ ക്രിസ്തീയ വിഭാഗമായും, ഫിലിപ്പീൻ ദ്വീപുകളിൽ ഉത്ഭവിച്ച ഏറ്റവും വലിയ മതപ്രസ്ഥാനമായും ഏഷ്യയിലെ ഏറ്റവും വലിയ സ്വതന്ത്ര ക്രിസ്തീയസഭ ആയും ഇതു കണക്കാക്കപ്പെടുന്നു. 
ഇഗ്ലീസിയായുടെ ചരിത്രത്തിലെ കേന്ദ്രവ്യക്തിത്വമായ ഫെലിക്സ് വൈ മനാലോ 1914 ജൂലൈ 27-ന് അതിനെ ഫിലിപ്പീൻസ് സർക്കാരിൽ രജിസ്റ്റർ ചെയ്തു. അതിന്റെ അടിസ്ഥാനത്തിൽ ഈ സഭയുടെ സ്ഥാപകനായി മനാലോ കണക്കാക്കപ്പെടുന്നെങ്കിലും, യേശുക്രിസ്തുവാണ് അതിന്റെ സ്ഥാപകനെന്നും മൂലസഭ വഴിതെറ്റിപ്പോയതിനാൽ, വിശ്വാസത്തെ അതിന്റെ ആദിമസംശുദ്ധിയിൽ പുനഃസ്ഥാപിക്കാൻ ദൈവത്താൽ നിയുക്തനായ അന്ത്യപ്രവാചകൻ മാത്രമായിരുന്നു മനാലോ എന്നുമാണ് സഭയുടെ ഔദ്യോഗിക നിലപാട്. വഴിതെറ്റിപ്പോയ സഭയായി അവർ കരുതുന്നത് റോമൻ കത്തോലിക്കാ സഭയെ ആണ്. ദൈവികത്രിത്വം, യേശുവിന്റെ ദൈവികത്വം, പരിശുദ്ധാത്മാവ് തുടങ്ങി കത്തോലിക്കരും മുഖ്യധാരാക്രിസ്തീയതയിൽ പെട്ട ഇതര സഭകളും പങ്കുപറ്റുന്ന വിശ്വാസങ്ങൾ ബൈബിളിൽ അടിസ്ഥാനമില്ലാത്തതാണെന്ന് ഇഗ്ലീസിയ പഠിപ്പിക്കുന്നു.
ഇഗ്ലീസിയായുടെ ഔദ്യോഗികപ്രസിദ്ധീകരണമായ 'പസുവാഗോ'-യുടെ അവകാശവാദമസരിച്ച്  93 രാഷ്ട്രങ്ങളിലും 7 പ്രദേശങ്ങളിലും പെട്ട 110 ജനവർഗ്ഗങ്ങൾക്കിടയിൽ അതിന്റെ അനുയായികളുണ്ട്. 2000-ആമാണ്ടിലെ ദേശീയ കാനേഷുമാരിക്കണക്ക് ഫിലിപ്പീൻസിൽ ഇതിലെ അംഗങ്ങളുടെ സംഖ്യ 1,762,845 ആയി രേഖപ്പെടുത്തി. അങ്ങനെ റോമൻ കത്തോലിക്കാസഭക്കും ഇസ്ലാമിനും പിന്നാലെ, സംഖ്യാബലത്തിൽ അത് ഫിലിപ്പീൻസിലെ മൂന്നാമത്തെ മതപ്രസ്ഥാനമാകുന്നു. 2009-ലെ മറ്റൊരു കണക്ക് അതിന്റെ ആഗോളസഖ്യാബലം 4 മുതൽ 9 വരെ ദശലക്ഷം ആണെന്നു പറയുന്നു. സഭയുടെ അംഗസഖ്യ വെളിപ്പെടുത്തുന്നതിൽ ഇഗ്ലീസിയ താല്പര്യം കാട്ടാറില്ല. 
ഇഗ്ലീസിയ വിശ്വാസികളിൽ ഭൂരിപക്ഷവും ഫിലിപ്പീൻസുകാരായ മുൻകത്തോലിക്കർ ആണ്. ഫിലിപ്പീൻസുകാരല്ലാത്ത ഇഗ്ലീസിയ വിശ്വാസികളിൽ ഏറെപ്പേരും വിശ്വാസികളുമായുള്ള വിവാഹത്തിനു മുൻപ് പരിവർത്തിതരായവരാണ്. ഫിലിപ്പീൻസിൽ സേവനമനുഷ്ടിക്കുന്നതിനിടെ പരിവർത്തിതരായ ചില അമേരിക്കൻ സൈനികരും, ഫിലിപ്പീൻസുകാരല്ലാത്ത ഇതിന്റെ അനുയായികളിൽ പെടുന്നു. സഭാംഗത്വം ലഭിക്കുന്നത് പ്രായപൂർത്തിയിലെ 'മുങ്ങൽസ്നാനം' വഴിയാണ്. ശിശുസ്നാനത്തിൽ ഇഗ്ലീസിയ വിശ്വസിക്കുന്നില്ല.
1963-ൽ ഫെലിക്സ് മനാലോയുടെ മരണത്തെ തുടർന്ന് അദ്ദേഹത്തിന്റെ പുത്രൻ എരനോ ജി.മനാലോ ഇഗ്ലീസിയായുടെ പരമോന്നതസ്ഥാനമായ എക്സിക്യൂട്ടീവ് മിനിസ്റ്ററുടെ പദവി ഏറ്റെടുത്തു. 2009-ൽ എരനൊ മനാലോയുടെ മരണത്തിനു ശേഷം സ്ഥാനം ഏറ്റെടുത്ത പുത്രൻ എഡ്വാർഡോ മനാലോ ആണ് ഇപ്പോൾ ഇഗ്ലീസിയയെ നയിക്കുന്നത്.
ഫിലിപ്പീൻ സ്വതന്ത്രസഭ
