ബംഗ്ലാദേശും, ഇന്ത്യയിലെ പശ്ചിമബംഗാൾ സംസ്ഥാനവും ഉൾപ്പെടുന്ന ബംഗാൾ പ്രദേശത്തെ ഭാഷയാണ്‌ ബംഗാളി അഥവാ ബംഗ്ല. പാലി, പ്രാകൃത്, സംസ്കൃത ഭാഷകളിൽ നിന്നും ഉൽഭവിച്ച ഒരു ഇന്തോ-ആര്യൻ ഭാഷയാണ് ഇത്. ബംഗ്ലാദേശിൽ ഏറ്റവും അധികം ആളുകൾ സംസാരിക്കുന്ന ഈ ഭാഷ ലോകത്തിൽ ഏറ്റവും അധികം സംസാരിക്കപ്പെടുന്ന അഞ്ചാമത്തെ ഭാഷയാണ്. ഇന്ത്യയിൽ പശ്ചിമബംഗാളിലെ ഔദ്യോഗികഭാഷയായ ബംഗാളി അവിടെ ഏറ്റവും കൂടുതൽ സംസാരിക്കുന്നതും അഖിലേന്ത്യാതലത്തിൽ ഏറ്റവും കൂടുതൽ സംസാരിക്കപ്പെടുന്ന രണ്ടാമത് ഭാഷയുമാണ്. 2001ലെ കാനെഷുമാരി അനുസരിച്ച് ബംഗാളി ഭാരതത്തിൽ 83,369,769 പേരുടെ മാതൃഭാഷയാണ്.
ബംഗാളി സംസ്കൃതത്തിൽ നിന്നും ഉരുത്തിരിഞ്ഞ ഭാഷയായാണ്‌ ഇന്ന് കണക്കാക്കപ്പെടുന്നത്. ആദ്യകാല സംസ്കൃത ഗ്രന്ഥങ്ങളനുസരിച്ച് ബംഗാളിലെ ജനങ്ങൾ സംസ്കൃതജന്യ ഭാഷകൾ സംസാരിച്ചിരുന്നില്ല. 
ബി.സി.ഇ. നാലോ മൂന്നോ നൂറ്റാണ്ടുകൾ മുതൽ ബംഗാളും ഇന്നത്തെ ദക്ഷിണബിഹാറിലെ മഗധയും തമ്മിൽ വ്യാപാരബന്ധങ്ങൾ വികസിക്കാനാരംഭിച്ചു. ഇത് മേഖലയിൽ സംസ്കൃതത്തിന്റെ സ്വാധീനം വർദ്ധിക്കാൻ കാരണമായി. നാലാം നൂറ്റാണ്ടിൽ ഗുപ്തസാമ്രാജ്യത്തിലെ ഭരണാധികഅരികൾ ഉത്തരബംഗാളിൽ രാഷ്ട്രീയനിയന്ത്രണം സ്ഥാപിക്കുകയും ഈ പ്രദേശത്ത് ബ്രാഹ്മണരെ അധിവസിപ്പിക്കുകയും ചെയ്തു. അങ്ങനെ മദ്ധ്യ-ഗംഗാ തടങ്ങളിലെ ഭാഷാ-സംസ്കാരങ്ങളുടെ സ്വാധീനം വളരെ ശക്തി പ്രാപിച്ചു. സംസ്കൃതത്തോടു ബന്ധപ്പെട്ട ഭാഷകളാണ്‌ ഏഴാം നൂറ്റാണ്ടിൽ ബംഗാൾ മുഴുവനും ഉപയോഗിക്കപ്പെട്ടിരുന്നതെന്ന് ചൈനീസ് സഞ്ചാരി ഹുയാൻ സാങ് രേഖപ്പെടുത്തിയിട്ടുണ്ട്.
1586-ൽ അക്ബർ ബംഗാൾ കീഴടക്കി. ഇക്കാലത്ത് ഭരണഭാഷ പേർഷ്യൻ ആയിരുന്നെങ്കിലും പ്രാദേശികഭാഷ എന്ന നിലയിലേക്ക് മാറി. പതിനഞ്ചാം നൂറ്റാണ്ടോടെ ബംഗാളിഭാഷയിലെ വിവിധ ശൈലികൾ ഒരു പൊതു സാഹിത്യഭാഷയായി ഏകീകരിക്കപ്പെട്ടു. ഇന്ന് പശ്ചിമബംഗാൾ എന്നറിയപ്പെടുന്ന പടിഞ്ഞാറൻ ബംഗാൾ മേഖലയിൽ ഉപയോഗിക്കപ്പെട്ടുകൊണ്ടിരുന്ന ഭാഷയുടെ അടിസ്ഥാനത്തിലാണ്‌ ഈ ഏകീകരണം നടന്നത്.
സംസ്കൃതത്തിൽ നിന്നും ഉടലെടുത്തു എങ്കിലും പരിണാമത്തിന്റെ നിരവധി ഘട്ടങ്ങളിലൂടെ ഈ ഭാഷ കടന്നു പോയിട്ടുണ്ട്. ഇതിനു പുറമേ ഗിരിവംശഭാഷകൾ, പേർഷ്യൻ, യുറോപ്യൻ ഭാഷകൾ എന്നിങ്ങനെ സംസ്കൃതത്തിൽ നിന്നല്ലാതെയുള്ള നിരവധി വാക്കുകളും ആധുനിക ബംഗാളി ഭാഷയിൽ കടന്നു കൂടിയിട്ടുണ്ട്.
 
 
 വിക്കിവൊയേജിൽ നിന്നുള്ള ബംഗാളി ഭാഷ യാത്രാ സഹായി
ഭാഷകളുമായി ബന്ധപ്പെട്ട ഈ ലേഖനം അപൂർണ്ണമാണ്‌. ഇതു വികസിപ്പിക്കുവാൻ സഹായിക്കുക. 
