ലണ്ടൻ ആസ്ഥാനമായി പ്രവർത്തിക്കുന്ന ഡാറ്റാവൈൻഡ് എന്ന കമ്പനിയും, ഇന്ത്യൻ ഇൻസ്റ്റിറ്റ്യൂട്ട് ഓഫ് ടെക്നോളജിയും ചേർന്ന് രൂപകൽപ്പന ചെയ്ത് ക്വാഡ് എന്ന ഇന്ത്യൻ കമ്പനി ഹൈദരാബാദിലെ നിർമ്മാണശാലയിൽ വികസിപ്പിച്ചെടുത്ത ആൻഡ്രോയ്ഡ് അധിഷ്ഠിത ടാബ്‌ലെറ്റ് കമ്പ്യൂട്ടർ ആണ് ആകാശ് .ലോകത്തിലെ ഏറ്റവും വിലക്കുറവുള്ള ഈ ടാബ്‌ലെറ്റ് കമ്പ്യൂട്ടർ വിദ്യാർത്ഥികൾക്ക് 1750 രൂപക്കും മറ്റുള്ളവർക്ക് 3000 രൂപക്കും ലഭ്യമാക്കും എന്നു കേന്ദ്രസർക്കാർ പ്രഖ്യാപിച്ചിട്ടുണ്ട്. 2011 ഒക്ടോബർ 5-നു് ആകാശ് എന്ന പേരിൽ ഈ ടാബ്‌ലറ്റ് ഔദ്യോഗികമായി പുറത്തിറക്കി. 100,000 യൂനിറ്റുകളാണ് ആദ്യ ഘട്ടത്തിൽ പുറത്തിറക്കിയത്. കൂടുതൽ മെച്ചപ്പെട്ട സേവനങ്ങളോടെ പുറത്തിറങ്ങുന്ന രണ്ടാം പതിപ്പ് 2012 ആദ്യപാദത്തിൽ പുറത്തിറങ്ങുമെന്ന് പ്രതീക്ഷിക്കപ്പെടുന്നു. രണ്ടാം പതിപ്പ് രാജ്യത്തെ വിദ്യാർത്ഥികൾക്കെല്ലാം ലഭ്യമാക്കാനുള്ള പദ്ധതി മന്ത്രിസഭയുടെ പരിഗണനയിലാണ്.
7 ഇഞ്ച് റസിസ്ടീവ് ടച്ച് സ്ക്രീനോടു കൂടി പുറത്തിറങ്ങുന്ന ഈ ടാബ്‌ലറ്റിൽ 256 മെഗാബൈറ്റ് റാമും, എ.ആർ.എം. 11 പ്രോസസറുമുണ്ട്. ആൻഡ്രോയ്ഡ് 2.2 ഓപ്പറേറ്റിംഗ് സിസ്റ്റത്തിൽ അധിഷ്ഠിതമായി പ്രവർത്തിക്കുന്ന ഈ ടാബ്‌ലറ്റിൽ രണ്ടു യു.എസ്.ബി. പോർട്ടുകളും, എച്ച്.ഡി. ഗുണമേന്മയോടെയുള്ള വീഡിയോകൾ പ്രവർത്തിക്കുവാനുമുള്ള കഴിവുമുണ്ട്. ആപ്ലിക്കേഷനുകൾ ഡൗൺലോഡ് ചെയ്തുപയോഗിക്കുന്നത് സാധാരണ ആൻഡ്രോയ്ഡ് ടാബ്‌ലറ്റുകളിൽ നിന്നു വ്യത്യസ്തമായി ആൻഡ്രോയ്ഡ് മാർക്കറ്റിൽ നിന്ന് ഉപയോഗിക്കുന്നതിനു പകരം ഗെറ്റ്ജാർ എന്ന ടൂൾ ആണുപയോഗിക്കുന്നത്.മൂന്നു മണിക്കൂർ ബാക്കപ്പ് ലഭിക്കും. ആന്റിന, കീബോർഡ്‌ കേസ് എന്നിവയാണ് ആക്സസ്സറികൾ.
ഇൻഫർമേഷൻ കമ്മ്യുണിക്കേഷൻ ടെക്നോളജിയിലൂടെ വിദ്യാഭ്യാസം എന്ന ദേശീയ മിഷനാണ് ഈ പദ്ധതി വിഭാവനം ചെയ്തിരിക്കുന്നത്. നിലവിലെ സക്ശത് എന്ന പോർട്ടൽ വഴി ഇന്ത്യയിലെ നാനൂറോളം സർവകലാശാലകളും ഇരുപതിനായിരത്തോളം കോളേജ്കളും ഈ-ലേണിംഗ് പ്രോഗ്രാമിലൂടെ ബന്ധിപ്പിക്കും. വൈ-ഫൈ, ജീ പീ ആർ എസ്‌ വഴികളിലൂടെ നെറ്റ് വർക്കിൽ പ്രവേശിക്കാം. www.akashtablet com. എന്ന വെബ്‌സൈറ്റിൽ  രജിസ്റ്റർ ചെയ്ത്‌  ഓർഡർ കൊടുക്കാം.
ഇൻഫോ കൈരളി കമ്പ്യൂട്ടർ മാഗസിൻ, നവംബർ 2011

കമ്പ്യൂട്ടറുമായി ബന്ധപ്പെട്ട ഈ ലേഖനം അപൂർണ്ണമാണ്‌. ഇതു വികസിപ്പിക്കുവാൻ സഹായിക്കുക. 

