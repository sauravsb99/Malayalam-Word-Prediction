സുക്കോളച്ചൻ എന്ന പേരിൽ പ്രസിദ്ധനായ ഇറ്റലിയൻ മിഷണറിയാണ് ഫാദർ ലിനോ മരിയ സൂക്കോൾ എസ്.ജെ. . ഇദ്ദേഹം പരിയാരം മറിയാപുരം നിത്യസഹായമാതാ ദേവാലയത്തിൽ ദീർഘകാലംവികാരിയായി സേവനമനുഷ്ഠിച്ചിട്ടുണ്ട്.
1916 ഫിബ്രവരി 8ന് ഇറ്റലിയിൽ സർനൊനിക്കോയിൽ ജനനം. അച്ഛൻ ജുസെപ്പെ അമ്മ ബാർബറ. 12 വയസ്സിൽ സെമിനാരിയിൽ ചേർന്നു. 1940ൽ പൗരോഹിത്യം സ്വീകരിച്ചു. 1943 ൽ ഈശോസഭ അഥവാ ജസ്യൂട്ട് സഭയിൽ ചേരുകയായിരുന്നു.  1948ൽ ഇന്ത്യയിലെത്തി. ആദ്യം ബോംബേയിൽ മിഷൻ പ്രവർത്തനം നടത്തി. 48ൽ തന്നെ വയനാട്ടിൽ ചുണ്ടേൽ വിശു. യൂദാ തദേവൂസ് ഇടവകയിൽ വികാരിയായി. കുറിച്യർക്കായി പള്ളി ഭൂമി നൽകിയതും 1969ൽ പട്ടുവത്തെത്തിയ മദർ പേത്രക്ക് ദീനസേവനസഭ സ്ഥാപിക്കാൻ സഹായം നൽകിയതും അച്ചനാണ്. 74 മുതൽ മറിയാപുരം പള്ളീവികാരിയാണ്. 1980ൽ ഇന്ത്യൻ പൗരത്വം നേടി. 30ഓളം പള്ളികളും നിരവധി കോൺവന്റുകളും സ്ഥാപിച്ചു.
പാവങ്ങളുടെ ഇടയിലെ പ്രവർത്തനമാണ് ഈശോ സഭാംഗമായ അച്ചനെ ശ്രദ്ധേയനാക്കിയത്. പാവങ്ങൾക്കായി ഏഴായിരത്തോളം വീടു വച്ചുകൊടുത്തിട്ടുണ്ട്. ഒരുപാട് കിണറുകളും കുഴിച്ചുനൽകി. തൊഴിലില്ലാത്തവർക്കായി ഒരുപാട് സ്വയം തൊഴിൽ സംരംഭങ്ങളും അച്ചൻ ആരംഭിച്ചു 
2014 ജനുവരി 7ന് ശ്വാസകോശ അർബുദബാധയെ തുടർന്ന് കോഴിക്കോട് നിർമ്മല ആശുപത്രിയിൽ വച്ച് അന്തരിച്ചു. 
