നെല്ലിനെ ബാധിക്കുന്ന ഒരു കുമിൾരോഗമാണ് ലക്ഷ്മീരോഗം . വാരിപ്പു രോഗം എന്നും ഇതിന് പേരുണ്ട്. നെന്മണികളെ ആക്രമിച്ച് മണികൾക്ക് പകരം മഞ്ഞ നിറത്തിലുള്ള കുമിളിന്റെ തന്തുക്കൾ അടങ്ങിയ പന്തുപോലുള്ള ഗോളങ്ങളാക്കി മാറ്റുന്നതാണ് രോഗലക്ഷണം. നെല്ല് അരിയുറയ്ക്കുമ്പോൾ നെന്മണിയിൽ ഉണ്ടാകുന്ന പാൽ കവിഞ്ഞ് ഒഴുകുന്നത് മൂലമാണ് ലക്ഷ്മീരോഗം ഉണ്ടാകുന്നതെന്നാണ് പഴമക്കാർ പറഞ്ഞിരുന്നത്. വിളവ് കൂടുന്ന കാലത്ത് ചില കണ്ടങ്ങളിൽ ഏതാനും കതിരുകളിൽ ഈ രോഗം കാണുക സാധാരണമായതുകൊണ്ട്, ഈ രോഗം വരുമ്പോൾ വിളവ് കൂടുമെന്നൊരു വിശ്വാസം കൃഷിക്കാർക്കിടയിലുണ്ട്. ഈ രോഗം മൂലം വിളഞ്ഞ ധാന്യങ്ങളുടെ തൂക്കത്തിൽ കുറവുണ്ടാകുന്നു. ഇവയിൽനിന്നെടുക്കുന്ന വിത്ത് മുളയ്ക്കൽ കുറവായിരുക്കും. 90% മുകളിൽ ആപേക്ഷിക ആർദ്രതയും 25-35ºC താപനിലയിലും ആണ് ഈ രോഗം ഉണ്ടാകാനുള്ള സാധ്യത കൂടുതൽ.
നെൽക്കതിരുകളിൽ നെന്മണിയോട് ചേർന്ന് മഞ്ഞനിറത്തിൽ രൂപപ്പെടുന്ന ഉരുണ്ട മണികൾ ഉണ്ടാകുന്നതാണ് പ്രധാനലക്ഷണം. സ്വർണ്ണ മണികളെപ്പോലെ കാണുന്ന ഇവയുടെ മുകളിൽ നിന്ന് മഞ്ഞ നിറത്തിലുള്ള ഒരു പൊടിയും ഉണ്ടാകും. മഴയും കൂടിയ ആദ്രതയും മണ്ണിലെ ഉയർന്ന നൈട്രജൻ സാന്നിദ്ധ്യവും ഈ രോഗമുണ്ടാകുന്നതിനുള്ള അനുകൂലകങ്ങളാണ്. കാറ്റ്, ഈ ഫംഗസ്സ് രോഗത്തിന്റെ ബീജങ്ങൾ ഒരു ചെടിയിൽ നിന്ന് മറ്റൊരു ചെടിയിലേയ്ക്ക് പകരുന്നത് സഹായിക്കുന്നു. പൂക്കുന്ന ഘട്ടത്തിലാണ് ഈ രോഗം ചെടിയെ ബാധിക്കുന്നത്.
