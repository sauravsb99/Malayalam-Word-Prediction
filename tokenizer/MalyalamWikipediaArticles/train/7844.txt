അമേരിക്കയിലെ അലാസ്ക സംസ്ഥാനത്തിലെ ഏറ്റവും വലിയ നഗരമാണ് ആങ്കറേജ്. അലാസ്കയുടെ തെക്കേ തീരത്ത് ഏകദേശം മധ്യത്തിലായി കിടക്കുന്ന ആങ്കറേജ് അമേരിക്കയുടെ ഏറ്റവും വടക്കായി സ്ഥിതിചെയ്യുന്ന നഗരമാണ്. അലാസ്കയിലെ ഏറ്റവും ജനസംഖ്യയുള്ള ഈ നഗരം സംസ്ഥാനത്തിന്റെ മൊത്തം പൗരാവലിയുടെ നാൽപ്പതു ശതമാനത്തിലധികത്തിനെ ഉൾക്കൊള്ളുന്നു.
2010-ലെ കണക്കനുസരിച്ച് ലോകത്ത്‌ ഏറ്റവും അധികം ചരക്കുനീക്കം നടക്കുന്ന വിമാനത്താവളങ്ങളിൽ അഞ്ചാം സ്ഥാനത്താണ് ആങ്കറേജ്. ഇതിനു പ്രധാന കാരണം ധ്രുവത്തോട് അടുത്ത് കിടക്കുന്നതിനാൽ ഉത്തരാർദ്ധ ഗോളത്തിലെ മിക്ക പ്രധാന നഗരങ്ങളിലേക്കും പ്രായേണ ചെറിയ ദൂരത്താൽ വായുമാർഗ്ഗം എത്തിച്ചേരാം എന്നതാണ്. കൂടാതെ അലാസ്കയിലെക്കുള്ള ചരക്കുനീക്കത്ത്തിന്റെ 90 ശതമാനത്തിലധികം കൈകാര്യം ചെയ്യുന്ന ഒരു തുറമുഖവും ഈ നഗരത്തിലുണ്ട്.
