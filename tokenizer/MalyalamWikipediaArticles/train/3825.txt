ഇസ്ലാമികപ്രവാചകൻ മുഹമ്മദിന്റെ പിതൃസഹോദരനായ അമീർ ഹംസയുടെ യാത്രകളെക്കുറിച്ചുള്ള കഥകളാണ് ദാസ്താൻ ഇ അമീർ ഹംസ അഥവാ ഹംസനാമ. നൂറ്റാണ്ടുകൾകൊണ്ടുള്ള കൂട്ടിച്ചേർക്കലുകൾ മൂലം ഇതിൽ യാഥാർത്ഥ്യത്തിന്റെ അംശം വളരെക്കുറവാണ്. ഇരുപതിനായിരത്തോളം വ്യത്യസ്തകഥകൾ ഇതിലടങ്ങിയിരുന്നു. മന്ത്രവാദികൾ, പറക്കും പരവതാനി, ഭീകരരൂപികൾ തുടങ്ങിയവയൊക്കെയടങ്ങുന്ന കഥകളാണ് ഇതിലുള്ളത്. 46 വാല്യങ്ങളിലാണ് ഇത് അച്ചടിക്കപ്പെട്ടിട്ടുള്ളത്.
മുഗൾ കാലഘട്ടത്തിൽ ദില്ലിയിലെ ജുമാ മസ്ജിദിൽ രാത്രികാലങ്ങളിൽ അരങ്ങേറിയിരുന്ന കഥപറച്ചിലിലെ ഏറ്റവും പ്രധാനപ്പെട്ട കഥയായിരുന്നു ഇത്. ആഴ്ചകളോളമെടുത്ത് രാത്രിമുഴുവൻ കഥ പറഞ്ഞാണ് ഇത് അവതരിപ്പിക്കാറുള്ളത്.
