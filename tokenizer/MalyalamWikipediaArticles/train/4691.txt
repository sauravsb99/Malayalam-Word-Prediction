എ ഡോഗ്സ് ലൈഫ് എന്നത് ചാർളി ചാപ്ലിൻ എഴുതി സംവിധാനം ചെയ്ത് 1918-ൽ പുറത്തിറങ്ങിയ ഒരു നിശ്ശബ്ദചലച്ചിത്രമാണ്. ഫസ്റ്റ് നാഷണലിന് വേണ്ടി ചാപ്ലിൻ ചെയ്ത ആദ്യ ചലച്ചിത്രമാണിത്. 
ചാപ്ലിൻ ഒരു മൃഗത്തിന്റെയൊപ്പം "സഹനടനായാണ്" ഇതിൽ അഭിനയിക്കുന്നത്. "സ്ക്രാപ്സ്' എന്ന് പേരുള്ള ഒരു നായയാണ്‌ ഇതിലെ 'നായകൻ'. ചാപ്ലിൻ തന്റെ പതിവ് തെരുവുതെണ്ടി വേഷത്തിലും എഡ്നാ പർവയൻസ് നൃത്തശാലയിലെ പാട്ടുകാരിയായും അഭിനയിക്കുന്നു. സിഡ്നി ചാപ്ലിനും ഈ ചിത്രത്തിൽ ചെറിയൊരു വേഷത്തിൽ അഭിനയിക്കുന്നുണ്ട്. ചാപ്ലിൻ സഹോദരന്മാർ ആദ്യമായി തിരശ്ശീലയിൽ ഒന്നിക്കുന്നത് ഈ ചിത്രത്തിലാണ്.
ചാപ്ലിനെ അഭിമുഖം ചെയ്തിട്ടുള്ള പ്രമുഖ പത്ര-എഡിറ്ററായിരുന്ന ചാൾസ് ലാപ്‌വർത്ത് ഈ ചിത്രത്തിന്റെ ഒരു ഉപദേശകനായി പ്രവർത്തിക്കുകയുണ്ടായി. 
