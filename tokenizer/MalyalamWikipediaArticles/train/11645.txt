പ്രസിദ്ധനായ ഇന്ത്യൻ-അമേരിക്കൻ പത്രപ്രവർത്തകനും എഴുത്തുകാരനുമാണ് ഫരീദ് സഖറിയ. 'ഫോറിൻ അഫയേഴ്‌സ്' മാസികയുടെ മാനേജിങ് എഡിറ്റർ, 'ന്യൂസ്‌വീക്ക് ഇൻറർനാഷണ'ലിന്റെ എഡിറ്റർ, എന്നീ സ്ഥാനങ്ങൾ വഹിച്ചിരുന്ന സഖറിയയ്ക്ക് 2010 ൽ പത്രപ്രവർത്തന മേഖലയ്ക്ക് നൽകിയ സംഭാവന പരിഗണിച്ച് പത്മഭൂഷൺ ലഭിച്ചിട്ടുണ്ട്.
മുംബൈയിൽ ജനിച്ച് യേൽ, ഹാർവാഡ് സർവകലാശാലകളിൽ നിന്ന് ബിരുദം നേടിയ നാൽപ്പത്തിയെട്ടുകാരനായ സഖറിയ, 'ടൈമി'ന്റെ എഡിറ്റർമാരിൽ ഒരാളും സി.എൻ.എന്നിലെ അവതാരകനും 'വാഷിങ്ടൺ പോസ്റ്റി'ലെ കോളമിസ്റ്റും എഴുത്തുകാരനുമാണ്. വിദേശകാര്യം, വാണിജ്യം, അമേരിക്കയുടെ വിദേശകാര്യനയം എന്നിവയാണ് അദ്ദേഹം പ്രധാനമായും കൈകാര്യം ചെയ്യുന്ന വിഷയങ്ങൾ.
വിദേശ കാര്യങ്ങളെക്കുറിച്ചുള്ള 'ഫരീദ് സഖറിയ ജി.പി.എസ്' എന്ന സി.എൻ.എൻ. പരിപാടിയുടെ അവതാരകനാണ് സഖറിയ. 
'ടൈമി'ൽ എഴുതിയ ലേഖനത്തിൽ സാഹിത്യ ചോരണം നടത്തിയെന്ന് അംഗീകരിച്ച സഖറിയ മാപ്പുപറഞ്ഞതിനെത്തുടർന് സാഹിത്യ ചോരണത്തിന്റെ പേരിൽ സി.എൻ.എന്നും 'ടൈം' മാഗസിനും സഖറിയയെ സസ്‌പെൻഡ് ചെയ്തെങ്കിലും പിന്നീട് കുറ്റക്കാരനല്ലെന്നു കണ്ട് തിരിച്ചെടുത്തു.
