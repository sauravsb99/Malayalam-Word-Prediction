ധുർമ്മ അഥവാ ദർമ്മ റിയാദ് നഗരത്തിൽ നിന്ന് റോഡ് മാർഗ്ഗം 73.4 കിലോമീറ്റർ വടക്കു പടിഞ്ഞാറായി സ്ഥിതി ചെയ്യുന്ന ഒരു ചെറിയ പട്ടണമാണ് . റിയാദ് പ്രോവിൻസിലെ ചെറിയ പ്രോവിൻസായ ധുർമ്മ ഗവർണറേറ്റിൻറെ കേന്ദ്രമാണിത്. 2004 ലെ സെൻസസ് അനുസരിച്ച് ഈ ചെറു പട്ടണത്തിലെ ജനസംഖ്യ 10,267 ആണ്. വിശാലമായ അൽ-ബാത്തിൻ താഴ്വരയിൽ സ്ഥിതി ചെയ്യുന്ന ഇരട്ട പട്ടണങ്ങളിൽ ഒന്നാണിത്. ഈ താഴ്വരയിലെ രണ്ടാമത്തെ പട്ടണം മുസാമിയ ആണ്.
ഏഴാം നൂറ്റാണ്ടിലെ ജരീർ എന്ന കാവ്യത്തിൽ പട്ടണത്തെക്കുറിച്ചു വർണ്ണിക്കുന്നുണ്ട്. ഈ കാവ്യത്തിൽ പട്ടണത്തെ സംബോധന ചെയ്യുന്നത് ഖുർമ അഥവാ ഗർമ എന്നാണ്. ഇതേ പേര് യാഖുദ്‍സ് വിശ്വവിജ്ഞാനകോശത്തിലും പ്രതിപാദിച്ചിരിക്കുന്നു. ഈ പട്ടണം ഇരുപതാം നൂറ്റാണ്ടനു മുമ്പ് നജദ് രാജ്യത്തിന് വളരെ പ്രാധാന്യമുള്ളതായിരുന്നു. ഈ പ്രദേശത്തിൻറ പരമ്പരാഗത ഭരണാധികാരികൾ മഹാരഥന്മാരായ സൌദ് കുടുംബത്തിൻറെ ചാർച്ചയിൽപ്പെട്ടവരായിരുന്നു.
