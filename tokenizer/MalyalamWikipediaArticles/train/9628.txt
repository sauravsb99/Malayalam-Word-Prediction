കേരളത്തിൽ കോട്ടയം ജില്ലയിൽ ചങ്ങനാശ്ശേരി താലൂക്കിലെ കുറിച്ചി പഞ്ചായത്തിലെ ഒരു ചെറിയ ഗ്രാമമാണ് സചിവോത്തമപുരം. ചങ്ങനാശ്ശേരി പട്ടണത്തിൽ നിന്നും 10 കി.മീ. അകലെയായി സ്ഥിതി ചെയ്യുന്നു. കേരളത്തിലെ ആദ്യ ദളിത് കോളനി  സ്ഥിതിചെയ്യുന്നത് ഇവിടെയാണ്.
1804-ൽ തിരുവിതാംകൂർ ദിവാൻ വേലുത്തമ്പി ദളവാ പൊതുജനങ്ങൾക്കായി തുറന്നുകൊടുത്ത തിരുവിതാംകൂറിലെ ഏറ്റവും വലിയ ചന്തയായിരുന്നു ചങ്ങനാശ്ശേരി പണ്ടകശ്ശാല . ചങ്ങനാശ്ശേരി ചന്തയിൽ അടിമവ്യാപാരം ഉണ്ടായിരുന്നു. 1853-ൽ ഉത്രം തിരുനാൾ മാർത്താണ്ഡവർമ്മ മഹാരാജാവ് അടിമത്തം നിർത്തലാക്കിയെങ്കിലും ചങ്ങനാശ്ശേരി ചന്തയിലുണ്ടായിരുന്ന അടിമകളായിരുന്ന ദളിതരെ പുനഃരധിവസിപ്പിച്ചത് വർഷങ്ങൾക്കുശേഷം 1936-ൽ ചിത്തിര തിരുനാൾ ബാലരാമവർമ്മ മഹാരാജാവിന്റെ കാലത്താണ്. ഈ ദളിതർക്കായി ചങ്ങനാശ്ശേരി കുറിച്ചി പഞ്ചായത്തിൽ സ്ഥലം കണ്ടെത്തുകയും അവിടെ കോളനി സ്ഥാപിക്കുകയും ചെയ്തു. അന്നത്തെ ദിവാനായിരുന്ന സചിവോത്തമൻ സി.പി. രാമസ്വാമി അയ്യർ ആയിരുന്നു ഇതിനു നേതൃത്വം കൊടുത്തത്. അദ്ദേഹത്തിന്റെ ബഹുമാനാർത്ഥം കോളനിക്ക് സചിവോത്തമപുരം കോളനിയെന്നു പേരിട്ടു. കേരളത്തിലെ ആദ്യ ദളിത് കോളനിയാണിത്.
അന്ന് എഴുപത്തഞ്ച് സെന്റ്‌ സ്ഥലമായിരുന്നു ഇതിനുവേണ്ടി മാറ്റിവെച്ചത്. 50 സെന്റ്‌ കൃഷിക്കും 25 സെന്റ്‌ താമസിക്കുന്നതിനുമായിരുന്നു. ഇതിനോട് അനുബന്ധിച്ച് ഒരു ഹിന്ദുക്ഷേത്രം ഒരു വിദ്യാലയം എന്നിവയും അന്നു നിർമ്മിച്ചു.
