ഒരു സ്വതന്ത്ര ഓഡിയോ പ്ലെയർ സോഫ്റ്റ്‍വെയറാണ് ഒഡേഷ്യസ്. ഇത് വളരെ കുറച്ച് റിസോഴ്സുകൾ ഉപയോഗിക്കുകയും നല്ല ഗുണനിലവാരമുള്ള ശബ്ദം നൽകുകയും ചെയ്യുന്നു. കൂടാതെ വളരെയധികം ഓഡിയോ ഫോർമാറ്റുകളെ പിൻതുണയ്ക്കുകയും ചെയ്യുന്നു. ഇത് പോസിക്സ് പിൻതുണയുള്ള ലിനക്സ് പോലുള്ള ഓപ്പറേറ്റിംഗ് സിസ്റ്റങ്ങളിൽ പ്രവർത്തിക്കാനായി രൂപകല്പന ചെയ്തതാണ്. മൈക്രോസോഫ്റ്റ് വിന്റോസിൽ വളരെ കുറഞ്ഞ പിൻതുണയോടെ ഇത് പ്രവർത്തിക്കും. ഉബുണ്ടു സ്റ്റുഡിയോയിലും ലുബുണ്ടുവിലും സ്വതേയുള്ള ഓഡിയോ പ്ലെയറാണ് ഒഡേഷ്യസ്.
എക്സ് എംഎംഎസ്സിന്റെ ഫോർക്കായ ബീപ്പ് മീഡിയ പ്ലെയറിനെ ഫോർക്ക് ചെയ്താണ് ഒഡേഷ്യസ് നിർമ്മിച്ചത്. ബീപ്പ് മീഡിയ പ്ലെയറിന്റെ വികസനം അതിന്റെ ഡവലപ്പർമാർ അവസാനിപ്പിക്കുന്നു എന്ന പ്രസ്താവനയെത്തുടർന്ന് വില്യം പിറ്റ്കോക്ക് അത് ഫോർക്ക് ചെയ്യാൻ തീരുമാനിച്ചത്. 
വെർഷൻ 2.1 മുതൽ വിൻആമ്പ് പോലുള്ള ഇന്റർഫേസും ജിടികെ+ ഇന്റർഫേസും ഒഡേഷ്യസിലുണ്ട്. ജിടികെയുഐക്ക് ഫൂബാർ2000 മായി വളരെയധികം സാമ്യമുണ്ട്. വെർഷൻ 2.4 മുതൽ ജിടികെ ഇന്റർഫേസാണ് സ്വതേ ആയിട്ടുള്ളത്.
വെർഷൻ 3.0 ക്ക് മുൻപ് ജിടികെ+ 2 ആയിരുന്നു ഉപയോഗിച്ചിരുന്നത്. ജിടികെ+ 3 ഭാഗികമായി ഉപയോഗിച്ചത് വെർഷൻ 2.5 ലാണ്. വെർഷൻ 3.0 ൽ പൂർണ്ണമായും ജിടികെ+ 3 ഉപയോഗിച്ചു. എന്നാൽ ജിടികെ+ 3 ന്റെ പുരോഗതിയിൽ അതൃപ്തരായ ഡെവലപ്പർമാർ 3.6 മുതൽ ജിടികെ+ 2 ആണ് ഉപയോഗിച്ചത്. വെർഷൻ 3.10 മുതൽ ജിടികെ പിൻതുണ പൂർണ്ണമായും നിർത്തലാക്കുകയും ക്യുടി അടിസ്ഥാനമായി വികസിപ്പിക്കുകയും ചെയ്യുന്നു.
തുടർച്ചയായി ഇടവേളകളില്ലാത്ത പ്ലേബാക്ക് ഒഡേഷ്യസ് നൽകുന്നു.
