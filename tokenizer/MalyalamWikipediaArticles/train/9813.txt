ബംഗാളി സാഹിത്യലോകത്തിലെ പേരുകേട്ട ഉത്തരാധുനിക കവിയും ലേഖകനുമാണ് ശക്തി ചട്ടോപാധ്യായ് .
നവംബർ 25, 1933-ൽ അവിഭക്ത ബംഗാളിലെ 24 പർഗാനയിലാണ് ജനിച്ചത്. ചെറുപ്രായത്തിൽത്തന്നെ പ്രഗതി എന്ന കൈയെഴുത്തു മാസിക പുറത്തിറക്കി.സാഹിത്യാഭിരുചി പ്രദർശിപ്പിച്ചു. ബംഗാളി സാഹിത്യത്തിൽ ബിരുദമെടുക്കാനായി കോളേജിൽ ചേർന്നെങ്കിലും പഠനം പൂർത്തിയാക്കിയില്ല. തുടക്കത്തിലെ കമ്യൂണിസ്റ്റ് അനുഭാവം അധികകാലം നീണ്ടുനിന്നില്ല. 1960കളിൽ ബംഗാളി സാഹിത്യലോകത്ത് രൂപം കൊണ്ട ഹംഗ്രി ആന്തോളനിൽ  പ്രധാന പങ്കു വഹിച്ചു. പല തൊഴിലും നോക്കിയെങ്കിലും ഒന്നിലും ഉറച്ചു നില്കാനായില്ല. രബീന്ദ്ര പുരസ്ക്കാറും, സാഹിത്യഅക്കാദമി അവാർഡും ലഭിച്ചിട്ടുണ്ട്.. 1995, മാർച്ച് 23ന് നിര്യാതനായി.
ശകതി ചട്ടോപാധ്യായുടെ ഒട്ടനേകം കവിതാസമാഹാരങ്ങളും, ലേഖനസമാഹരങ്ങളും പ്രസിദ്ധീകരിക്കപ്പെട്ടിട്ടുണ്ട്. അബൊണി, ബാഡി ആച്ഛോ?, ജേതേ പാരി, കിന്തു കെനോ ജാബോ? എന്നിവ ശക്തി ചട്ടോപാധ്യായുടെ മികച്ച കവിതകളിൽ ചിലവയായി കരുതപ്പെടുന്നു. 
