ഇന്നുവരെ നിരീക്ഷിക്കപ്പെട്ടിട്ടുള്ളതിൽവെച്ച് സൗരയൂഥത്തിലൂടെ കടന്നുപോകുന്ന ആദ്യ നക്ഷത്രാന്തര വസ്തുവാണ് ഔമുഅമുഅ . ഇതിന് ഔദ്യോഗികമായി 1I / 2017 U1 എന്ന് പേരുനൽകപ്പെട്ടിരിക്കുന്നു. 2017 ഒക്ടോബർ 19-ന് ഹവായിയിൽ സ്ഥിതിചെയ്യുന്ന ഹാലയെകാല നക്ഷത്ര നിരീക്ഷണശാലയിലെ പാൻ- സ്റ്റാർസ് ടെലസ്കോപ്പ് ഉപയോഗിച്ച് റോബർട്ട് വീറിക് ആണ് ആദ്യമായി ഈ വസ്തുവിനെ നിരീക്ഷിച്ചത്‌. ആദ്യം നിരീക്ഷിക്കപെട്ടപ്പോൾ ഭൂമിയിൽ നിന്ന് ഏകദേശം 33,000,000 കിലോമീറ്റർ ദൂരെയായിരുന്ന ഈ നക്ഷത്രാന്തര വസ്തു നാല്പത് ദിവസങ്ങൾക് ശേഷം അതിൻ്റെ സഞ്ചാരപഥത്തിലെ സൂര്യനോട് ഏറ്റവും അടുത്ത സ്ഥാനത്ത്‌ എത്തി. ഇപ്പോൾ ഇത് സൂര്യനിൽനിന്നും അകന്ന് പോയിക്കൊണ്ടിരിക്കുന്നു.
100 –1,000 മീ × 35 –167 മീ × 35 –167 മീ മാത്രം വ്യാപ്തമുള്ള ഒരു ചെറിയ വസ്തുവാണ് ഔമുഅമുഅ. സൗരയൂഥത്തിലെ ബഹിർഭാഗത്തുള്ള വസ്തുക്കൾക്ക് സമാനമായ ഇരുണ്ട ചുവന്ന നിറമാണ് ഇതിനും. സൂര്യനോട് ഏറ്റവും അടുത്തെത്തിയ സമയത്തുപോലും ധൂമകേതുക്കളുടേതിന് സമാനമായ വാൽ ഈ വസ്തുവിന് ഉണ്ടായിരുന്നില്ല. എന്നാൽ ഇപ്പോൾ സൗരവാതത്തിന്റെ മർദ്ദം മൂലം ഗുരുത്വാകർഷണത്തിനതീതമായി ഇതിന്റെ വേഗത വർധിച്ചു കൊണ്ടിരിക്കുന്നു. ഇതിന്റെ ഉയർന്ന ആയതിയും ഭ്രമണനിരക്കും താരതമ്യേന ഉയർന്ന സാന്ദ്രതയുള്ള ലോഹസാന്നിധ്യം കാരണമാകാം എന്ന് കരുതപ്പെടുന്നു. തീർത്തും ക്രമരഹിതമായി ഭ്രമണം ചെയ്യുന്ന ഈ വസ്‌തു സൂര്യനെ അപേക്ഷിച്ചു വളരെ വേഗത്തിലാണ് സഞ്ചരിക്കുന്നത് അതുകൊണ്ടു തന്നെ ഇതിന്റെ ഉത്ഭവം സൗരയൂഥത്തിനു പുറത്തെവിടെയോ ആണെന്ന് നമുക്ക് അനുമാനിക്കാം. ഇതിന്റെ അതിവേഗത കാരണം സൂര്യന് ഈ വസ്തുവിനെ ആകർഷിച്ചു നിർത്തുവാനോ സൂര്യന്റെ പരിക്രമണപഥത്തിൽ പ്രവേശിപ്പിക്കുവാനോ ആകില്ല, ക്രമേണ ഇത് സൗരയൂഥത്തിൽ നിന്ന് പുറത്തുകടക്കുകയും നക്ഷത്രാന്തര സഞ്ചാരം തുടരുകയും ചെയ്യും. ഇതിന്റെ ഉത്ഭവത്തെ കുറിച്ചോ സഞ്ചാരകാലത്തെ കുറിച്ചോ നമുക്ക് കൃത്യമായ അറിവ് ഇന്നില്ല.
ഉദ്ധരിച്ചതിൽ പിഴവ്: റ്റാഗുകൾ "Note" സംഘത്തിൽ ഉണ്ട്, പക്ഷേ ബന്ധപ്പെട്ട റ്റാഗ് കണ്ടെത്താനായില്ല അല്ലെങ്കിൽ അടയ്ക്കാനുള്ള നൽകിയിട്ടില്ല
