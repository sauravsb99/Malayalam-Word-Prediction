2006-ൽ വിശാൽ ഭരദ്വാജ് കഥയെഴുതി സംവിധാനം ചെയ്ത് പുറത്തിറങ്ങിയ ഹിന്ദി ചലച്ചിത്രമാണ് ഓംകാര. . ഷേക്സ്പിയറിന്റെ വിശ്വവിഖ്യാതമായ ഒഥല്ലോ എന്ന കൃതിയെ ആസ്പഥമാക്കിയാണ് ഈ ചിത്രം രചിച്ചിട്ടുള്ളത്. അജയ് ദേവ്ഗൺ, സെയ്ഫ് അലി ഖാൻ, വിവേക് ഒബ്രോയ്, കരീന കപൂർ, നസീറുദ്ദീൻ ഷാ, കൊങ്കണ സെൻ ശർമ്മ എന്നിവരായിരുന്നു ഈ ചിത്രത്തിലെ പ്രധാന അഭിനേതാക്കൾ. ഒരു ഗാനരംഗത്തിൽ ബിപാഷ ബസുവും തന്റെ സാന്നിദ്യം ഈ ചിത്രത്തിലറിയിച്ചു. സംവിധായകൻ വിശാൽ ഭരദ്വാജ് തന്നെയാണ് ഓംകാരയുടെ സംഗീത സംവിധാനവും, പശ്ചാത്തല സംഗീത സംവിധാനവും നിർവ്വഹിച്ചത്. ചിത്രത്തിന്റെ തിരക്കഥാരചന വിശാൽ ഭരദ്വാജ്, റോബിൻ ഭട്ട്, അഭിഷേക് ചോബേ എന്നിവർ ചേർന്ന് നിർവ്വഹിച്ചു. ഈ ചിത്രത്തിനു വേണ്ടി ഗാനങ്ങൾ രചിച്ചത് ഗുൽസാർ ആണ്.
2006=ലെ കാൻസ് ഫിലിം ഫെസ്റ്റിവലിൽ ഈ പ്രദർശ്ശിപ്പിക്കുകയുണ്ടായിട്ടുണ്ട്. കൂടാതെ കെയ്രോ അന്താരാഷ്ട്ര ഫിലിം ഫെസ്റ്റിവലിലും ഈ ചിത്രം പ്രദർശിപ്പിക്കുകയുണ്ടായി അവിടെ വെച്ച് ഒരു സംവിധായകൻ എന്ന നിലയിൽ സിനിമക്ക് നൽകിയ സംഭാവനകളെ പരിഗണിച്ച് വിശാൽ ഭരദ്വാജ് പുരസ്കാരാർഹനാവുകയും ചെയ്തു. ഇതിനു പുറമേ കര ഫിലിം ഫെസ്റ്റിവലിൽ മൂന്ന് പുരസ്കാരങ്ങളും, ഏഷ്യൻ ഫിലിം ഫെസ്റ്റിവലിൽ ഒരു പുരസ്കാരവും, മൂന്ന് ദേശീയ ചലച്ചിത്രപുരസ്കാരവും, ഏഴ് ഫിലിംഫെയർ പുരസ്കാരവും ഓംകാരക്ക് ലഭിച്ചിട്ടുണ്ട്.
