
നിത്യഹരിത വനങ്ങളിൽ കാണപ്പെടുന്ന വെളുത്ത പൂക്കളുള്ള ഒരു ചെടിയാണ് ഇംപേഷ്യൻസ് വീരപഴശ്ശി . വയനാട്ടിലെ കൽ‌പറ്റ, കുറിച്യർമല വനമേഖലയിൽ 2010-ലാണ് ഈ ചെടി ആദ്യമായി കണ്ടെത്തിയത്. ഇന്ത്യാസ്വാതന്ത്രലബ്ധിക്കു മുൻപേ ബ്രിട്ടീഷുകാർക്കെതിരെ പട പൊരുതിയ നാട്ടുരാജാവായ കേരളവർമ്മ പഴശ്ശിരാജയോടുള്ള ആദരസൂചകമായാണ് ചെടിക്ക് ഈ പേരു നൽകിയത് . ബാൾസമിനേസിയ എന്ന സസ്യ കുടുംബത്തിലെ സ്‌കാപിജീറസ് ഇംപേഷ്യൻസ് എന്ന വിഭാഗത്തിൽ പെടുന്നവയാണ് ഇവ.
വലുതും ചെറുതുമായ മരങ്ങളിൽ പറ്റിപ്പിടിച്ചാണ് ഇവയുടെ വളർച്ച. നീണ്ടു രോമാവൃതമായ ഇലകളുള്ള ഇവയ്ക്ക് 15 സെന്റിമീറ്റർ മാത്രമാണ് ഉയരം ഉണ്ടാകുക. രണ്ടു മാസം മാത്രമാണ് പൂക്കളുടെയും ചെടിയുടെയും ആയുസ്സ്. കാലവർഷാവസാനത്തോടെ ഈ ചെടി നശിച്ചുപോകുന്നു. എന്നാൽ മരത്തിൽ പറ്റിപ്പിടിച്ചുനിൽക്കുന്ന ഇവയുടെ കിഴങ്ങ് അടുത്ത മഴക്കാലമാകുന്നതോടെ വീണ്ടും കിളിർത്ത് പുതിയ ചെടി രൂപം കൊള്ളുന്നു. 
