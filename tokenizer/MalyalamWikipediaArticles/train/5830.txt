സ്ട്രെപ്റ്റോമൈസസ്‌ റൈമോസസ്‌ എന്ന സൂക്ഷ്‌മാണു ഉത്‌പാദിപ്പിക്കുന്ന, ഇളം മഞ്ഞനിറത്തോടുകൂടിയതും കയ്‌പുരസമുള്ളതുമായ ഒരു ആന്റിബയോട്ടിക്‌ പദാർഥമാണ് ഓക്‌സിടെട്രാസൈക്ലിൻ. ടെറാമൈസിൻ, ഹൈഡ്രാക്‌സി ടെട്രാസൈക്ലിൻ എന്നീ പേരുകളിലും ഇതറിയപ്പെടുന്നു. 1950-ൽ ഫിൻലേയും സഹപ്രവർത്തകരും ചേർന്നാണ് ആദ്യമായി ഇതു വേർതിരിച്ചെടുത്തത്‌. ടെട്രാസൈക്ലിൻ, ക്ലൊർടെട്രാ സൈക്ലിൻ തുടങ്ങിയ ആന്റിബയോട്ടിക്കുകളുമായി പ്രവർത്തനത്തിലും ഘടനയിലും ഇതിനു സാമ്യമുണ്ട്‌. വളരെ വിപുലമായ അണുനാശകശക്തിയുള്ള ആന്റിബയോട്ടിക്കാണിത്‌. 
വായിൽക്കൂടി കഴിക്കാവുന്ന ഈ ആന്റിബയോട്ടിക്‌ ചില സാഹചര്യങ്ങളിൽ പേശികളിൽക്കൂടിയുള്ള കുത്തിവയ്‌പായും നൽകുന്നു. വളരെ എളുപ്പത്തിൽ ശരീരത്തിലേക്ക്‌ ആഗിരണം ചെയ്യപ്പെടാനും കൂടുതൽസമയം തങ്ങിനില്‌ക്കാനും ഇതിനു കഴിവുണ്ട്‌. ന്യുമോണിയ, ഗൊണോറിയ, ടൈഫസ്‌, ടോൺസിലൈറ്റിസ്‌, വില്ലൻചുമ, നേത്രരോഗങ്ങൾ എന്നിവയുടെ ചികിത്സയ്‌ക്ക്‌ ഈ ആന്റിബയോട്ടിക്‌ ഉപയോഗിക്കുന്നു.
ഓക്‌സിടെട്രാസൈക്ലിന് പൊതുവേ ദോഷഫലങ്ങൾ കുറവാണ്. എങ്കിലും തുടർച്ചയായുള്ള ഇതിന്റെ ഉപയോഗം കുടലിൽ സ്വാഭാവികമായുള്ള ബാക്‌റ്റീരിയയുടെ നാശത്തിനു കാരണമാകുന്നു. തന്മൂലം ചില കുമിൾരോഗങ്ങൾക്ക്‌ കാരണമാകുന്നു. 
