സംസ്കൃതം, ഹിന്ദി ഭാഷകളിലെ പണ്ഡിതയും മലയാളം, ഹിന്ദി ഭാഷകളിലെ നിരവധി കൃതികളുടെ വിവർത്തകയുമാണ് രത്നമയീദേവി . സ്വാതന്ത്യ സമര സേനാനിയായിരുന്നു. ഗാന്ധിജിയുടെ വാർധ ആശ്രമത്തിലെ സ്കൂളിൽ അധ്യാപികയായിരുന്നു.
തിരുവനന്തപുരം ജില്ലയിലെ പാച്ചല്ലൂരിൽ ജനിച്ചു. അച്ഛൻ ഗോപാലപിള്ളയും അമ്മ പാർവതിയമ്മയും അധ്യാപകരായിരുന്നു. മലയാള സാഹിത്യകാരനായിരുന്ന മുൻഷി പരമുപിള്ളയായിരുന്നു ആദ്യ ഭർത്താവ്. മദ്രാസ് പ്രസിഡൻസി കോളേജിൽ നിന്ന് സംസ്കൃതം ഓണേഴ്സ് പരീക്ഷ പാസായി. പിന്നീട് സഹപ്രവർത്തകനായിരുന്ന സീതാ ചരൺ ദീക്ഷിതിനെ വിവാഹം കഴിച്ചു. ശാരദാ മണി ദേവി, ജ്യോതീന്ദ്ര നാഥ ദീക്ഷിത്. നരേന്ദ്ര നാഥ ദീക്ഷിത്. എന്നിവർ മക്കളാണ്. ജെ.എൻ. ദീക്ഷിത് എന്ന ജ്യോതീന്ദ്ര നാഥ ദീക്ഷിത് ഇന്ത്യൻ നയതന്ത്ര വിദഗ്ദ്ധൻ ആയിരുന്നു. ഗയാനയിലെ ഇന്ത്യയുടെ സാംസ്കാരിക അംബാസിഡറായിരുന്നു.
