ഡേവിഡ് യേറ്റ്സ് സംവിധാനം ചെയ്ത് 2016 ൽ പുറത്തിറങ്ങിയ ഒരു ഫാന്റസി ചലച്ചിത്രമാണ് ഫാന്റാസ്റ്റിക് ബീസ്റ്റ്സ് ആൻഡ് വേർ റ്റു ഫൈൻഡ് ദെം. ഒരു ബ്രിട്ടീഷ്-അമേരിക്കൻ സംയുക്ത സംരംഭമായ ഈ ചലച്ചിത്രം ഹാരി പോട്ടർ ചലച്ചിത്രപരമ്പരയിൽ നിന്ന് ഉരുത്തിരിഞ്ഞു വന്നതാണ്. ഈ ചലച്ചിത്രത്തിന്റെ നിർമാണവും രചനയും നിർവഹിച്ചത് ജെ കെ റൗളിങ് ആണ്. റൗളിങ്ങിന്റെ 2001 ൽ ഇറങ്ങിയ ഇതേ പേരുള്ള പുസ്തകത്തെ ആസ്പദമാക്കിയാണ് ഈ ചിത്രം രൂപപ്പെടുത്തിയത്. എഡ്ഡി റെഡ്മെയിൻ, കാതറിൻ വാട്ടൺസ്റ്റൺ, ഡാൻ ഫോഗ്ലർ, അലിസൺ സുഡോൾ, എസ്റ മില്ലർ, സാമന്ത മോർട്ടൺ, ജോൺ വോയ്റ്റ്, കാർമെൻ ഇജോഗോ, കോളിൻ ഫാരെൽ എന്നിവർ അടക്കം വലിയ ഒരു താരനിര തന്നെ ഈ ചിത്രത്തിൽ അഭിനയിച്ചിട്ടുണ്ട്. ഫന്റാസ്റ്റിക് ബീസ്റ്റ്സ് ചലച്ചിത്ര പരമ്പരയിലെ ആദ്യ ചിത്രവും, ഹാരി പോട്ടർ ചലച്ചിത്രങ്ങൾ ഉൾപ്പെടുന്ന വിസാർഡിങ് വേൾഡ് ഫ്രാഞ്ചൈസിയിൽ ഒൻപതാമത്തെ ചിത്രവുമാണ് ഇത്.
ഫാന്റാസ്റ്റിക് ബീസ്റ്റ്സ് ആൻഡ് വേർ റ്റു ഫൈൻഡ് ദെം ആദ്യമായി പ്രദർശിപ്പിച്ചത് 2016 നവംബർ 10 ന് ന്യൂയോർക്ക് സിറ്റിയിൽ ആണ്. ലോകവ്യാപകമായി 2008 നവംബർ 18 ന് 3D, ഐമാക്സ് 4 കെ ലേസർ, മറ്റ് വലിയ ഫോർമാറ്റുകളിൽ ചിത്രം റിലീസ് ചെയ്യപ്പെട്ടു. ലോകമെമ്പാടുമായി 814 ദശലക്ഷം ഡോളർ നേടിക്കൊണ്ട്, 2016 ലെ ഏറ്റവും വരുമാനം നേടുന്ന എട്ടാമത്തെ സിനിമയായി. 
രണ്ടു ബാഫ്റ്റ, അക്കാദമി അവാർഡ് നാമനിർദേശങ്ങൾ ലഭിച്ച ഈ ചിത്രം മികച്ച പ്രൊഡക്ഷൻ ഡിസൈൻ ഇനത്തിൽ ബാഫ്റ്റ അവാർഡും, മികച്ച വസ്ത്രാലങ്കാരത്തിനു അക്കാദമി അവാർഡും നേടി. അക്കാദമി അവാർഡ് ലഭിക്കുന്ന ആദ്യ വിസാർഡിങ് വേൾഡ് ചിത്രമാണ് ഇത്. ചലച്ചിത്രത്തിന്റെ രണ്ടാം ഭാഗമായ ഫാന്റാസ്റ്റിക് ബീസ്റ്റ്സ്: ദ ക്രൈംസ് ഓഫ് ഗ്രിൻഡൽവാൾഡ് എന്ന ചലച്ചിത്രം 2018 നവംബർ 16 ന് പുറത്തിറങ്ങി.
