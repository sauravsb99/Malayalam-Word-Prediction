
ClimatiiformesIschnacanthiformesAcanthodiformes
അസ്തമിത മത്സ്യങ്ങളുടെ ഒരു വർഗം. ഹനുക്കളോടുകൂടിയ ആദിമ കശേരുകികളായി കണക്കാക്കപ്പെടുന്ന ഇവയെ സൂചി-പത്ര സ്രാവുകൾ എന്നും വിളിക്കുന്നു. സൈലൂറിയൻ കല്പത്തിന്റെ അവസാന ഘട്ടത്തിലാണ് ഇവ ആദ്യമായി പ്രത്യക്ഷപ്പെട്ടത്. ഡെവോണിയൻ കല്പത്തിൽ ഇവ പൂർണവികാസം നേടിയിരുന്നു. ഈ ഘട്ടത്തിൽതന്നെയാണ് മറ്റു മത്സ്യവർഗങ്ങളും വികസിക്കുവാൻ തുടങ്ങിയത്. പെർമിയൻ കല്പത്തിൽ ഇവ നിശ്ശേഷം അപ്രത്യക്ഷമായി. അഗ്നാത്തയുടെയും മത്സ്യങ്ങളുടെയും മധ്യവർത്തികളെന്ന നിലയിൽ അക്കാന്തോഡൈ പ്രത്യേകം ശ്രദ്ധിക്കപ്പെടുന്നു.
അക്കാന്തോഡൈ വർഗത്തിലെ അംഗങ്ങളെല്ലാം തന്നെ സ്രാവുകളുടെ ആകൃതിയുള്ള ശുദ്ധജല ജീവികളായിരുന്നു. . ഇവ 20 സെ.മീ.ൽ കൂടുതൽ വളർന്നിരുന്നില്ല. പത്രങ്ങളോട് ചേർന്ന ബലമുള്ള മുള്ളുകൾ അക്കാന്തോഡൈകളുടെ പ്രത്യേകതയാണ്. ഈ മുള്ളുകൾ പ്രതിരോധാവയവങ്ങളാണെന്നു കരുതുന്നു. ശരീരം കവചിതമാണ്. ശൽക്കങ്ങൾ ശരീരത്തെ ആവരണം ചെയ്യുന്നു. തന്ത്രികാ-കപാലം, ഗ്രസനീചാപം, മറ്റു ബന്ധപ്പെട്ട ഭാഗങ്ങൾ എന്നിവയോടുകൂടി അക്കാന്തോഡസ് എന്ന ഒരിനത്തിന്റെ അവശിഷ്ടം പെർമിയൻ കല്പത്തിലേതായി ലഭിച്ചിട്ടുണ്ട്. ഡെവോണിയൻ കല്പത്തിൽ ജീവിച്ചിരുന്ന ക്ളൈമേഷ്യസ് എന്ന ഇനത്തിന് പ്രച്ഛദപാളി യാൽ ആവരണം ചെയ്യപ്പെട്ട അനവധി ഗിൽ പഴുതുകൾ ഉണ്ടായിരുന്നു.
അക്കാന്തോഡൈ വർഗത്തെ ക്ളൈമാറ്റിഫോർമിസ്, ഇഷ്നകാന്തിഫോർമിസ്, അക്കാന്തോഡിഫോർമിസ് എന്നീ മൂന്നുഗോത്രങ്ങളായി തിരിച്ചിട്ടുണ്ട്.
