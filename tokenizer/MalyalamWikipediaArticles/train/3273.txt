അഞ്ചാം നൂറ്റാണ്ടിന്റെ അവസാനഘട്ടത്തിലും ആറാം നൂറ്റാണ്ടിന്റെ ആദ്യഘട്ടത്തിലുമായി റോമിൽ ജീവിച്ചിരുന്ന ക്രൈസ്തവ പണ്ഡിതനും സന്ന്യാസിയുമായിരുന്നു ഡയണിസിയസ് എക്സിഗ്യൂസ്. പൂർവദിക്കിൽ നിന്നാണ് ഇദ്ദേഹം റോമിൽ എത്തിച്ചേർന്നത്; സൈത്തിയ യിൽ നിന്നാകാനാണ് കൂടുതൽ സാധ്യത. പല ആദ്യകാല പൌരസ്ത്യ എക്യൂമെനിക്കൽ കൌൺസിലുകളുടെയും ശാസനകൾ ഗ്രീക്കിൽ നിന്ന് ലാറ്റിനിലേക്ക് ഇദ്ദേഹം തർജമ ചെയ്തിട്ടുണ്ട്. അപ്പോസ്തലന്മാരുടെ 50 ധർമസംഹിതകളോടൊപ്പം പൌരസ്ത്യ കൌൺസിലുകളുടെ പൗരോഹിത്യ ധർമശാസ്ത്രവും ആഫ്രിക്കൻ സഭയുടെ നിയമാവലിയും ക്രോഡീകരിച്ചുകൊണ്ടുള്ള ഇദ്ദേഹത്തിന്റെ കൃതിയാണ് ലൈബർ കാനോനം . ക്രൈസ്തവ സഭയുടെ ആദ്യത്തെ യഥാർഥ പൗരോഹിത്യ ധർമശാസ്ത്ര സംഹിതയായി കരുതപ്പെടുന്ന ലൈബർ ഡിക്രീറ്റാലിയം ആണ് ഇദ്ദേഹത്തിന്റെ മറ്റൊരു പ്രധാന കൃതി. 384 -399 കാലത്ത് മാർപ്പാപ്പയായിരുന്ന സിറിസിയൂസ് മുതൽ 496-498 കാലത്ത് മാർപ്പാപ്പയായിരുന്ന അനസ്റ്റസിയൂസ് രണ്ടാമൻ വരെയുള്ള മാർപ്പാപ്പമാരുടെ 41 ശാസനകളും ഇന്നസന്റ് ഒന്നാമന്റെ കത്തുകളുമാണ് ഇതിലെ പ്രധാന ഉള്ളടക്കം.
774-ൽ ഷാർലമേൻ റോമൻ സഭയുടെ നിയമ സംഹിത ആവശ്യപ്പെട്ടപ്പോൾ ലൈബർ കാനോനയും, ലൈബർ ഡിക്രീറ്റാലിയവും കൂട്ടിച്ചേർത്ത പരിഷ്കരിച്ച പതിപ്പാണ് ഹാഡ്രിയാൻ ഒന്നാമൻ മാർപ്പാപ്പ തയ്യാറാക്കി നൽകിയത്.
ക്രിസ്തുവിന്റെ ജനനത്തെ ആസ്പദമാക്കി ആദ്യമായി ക്രിസ്ത്വബ്ദം ഗണിച്ചത് ഇദ്ദേഹമാണ്. പക്ഷേ ഇദ്ദേഹത്തിന്റെ ഗണനത്തിൽ പിശക് പറ്റി എന്നാണ് പണ്ഡിതമതം. 526-ൽ ഇദ്ദേഹം അന്തരിച്ചതായി കരുതപ്പെടുന്നു. 
