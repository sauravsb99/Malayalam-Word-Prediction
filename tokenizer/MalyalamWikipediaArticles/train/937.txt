ബനാറസിൽ നെയ്യുന്ന പ്രത്യേക തരം പട്ടുസാരികളാണ് ബനാറസി പട്ടുസാരി. ഇതിനെ കാശികാ പട്ട് എന്നും അറിയപ്പെടുന്നു.. ഇന്ത്യയിലെയും ലോകത്തിലെയും തന്നെ വളരെ കേഴ്വികേട്ട ഒരിനം നിർമ്മാണവിദ്യയാണ് ഈ സാരികളുടെ പ്രത്യേകത. സ്വർണ്ണവും വെള്ളിയും കൊണ്ടുള്ള നൂലുകൾ ഉപയോഗിച്ചാണ് ഈ സാരികളിലെ ചിത്രവേലകൾ തീർക്കുന്നത്.
ബി.സി. രണ്ടാം നൂറ്റാണ്ടിൽ പതഞ്ജലി കാശികാ പട്ടിനെ പറ്റി എഴുതിയിട്ടുണ്ട്. നിർവ്വാണത്തിനു ശേഷം ഗൗതമ ബുദ്ധന്റെ ഭൗതിക ശരീരം പൊതിഞ്ഞതും ഇതേ പട്ടുകൊണ്ടാണെന്നാണ് പറയപ്പെടുന്നത്.
പതിനേഴാം നൂറ്റാണ്ടിൽ ഗുജറാത്തിൽ നിന്നും കുടിയേറിയ നെയ്ത്തുകാരാണ് ബനാറസ് പട്ടിനെ പ്രസിദ്ധമാക്കിയത്. 18-ഉം 19-ഉം നൂറ്റാണ്ടുകളിൽ ബസാറസ് പട്ടു വ്യവസായം ത്വരിതഗതിയിൽ വളർന്നു പന്തലിച്ചു. മുഗൾ രാജാക്കന്മാരുടെ കാലത്തും ഈ പട്ടിന് വളരെ നല്ല പരിഗണന കിട്ടിയിരുന്നു. 2015-ലെ കണക്കനുസരിച്ച് 12 ലക്ഷം തൊഴിലാളികൾ പ്രത്യക്ഷമായോ പരോക്ഷമായോ പട്ടു നിർമ്മാണത്തിൽ വ്യാപൃതരാണ്.
