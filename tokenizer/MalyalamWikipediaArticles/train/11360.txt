ഫലസ്തീനിലെ ഒരു മാർക്സിസ്റ്റ് ലെനിനിസ്റ്റ്, മതേതര, ദേശീയ പ്രസ്ഥാനമാണ് പോപ്പുലർ ഫ്രണ്ട് ഫോർ ദ ലിബറേഷൻ ഓഫ് പാലസ്റ്റീൻ. പി.എൽ.ഒയിലെ ഏറ്റവും വലിയ മൂന്നാമത്തെ കക്ഷിയായ പി.എഫ്.എൽ.പി ഇസ്രയേൽ അധിനിവേശത്തെ രാഷ്ട്രീയമായും സായുധമായും ചെറുക്കുകയും ഫലസ്തീനിയൻ‍ ദേശീയാഭിലാഷങ്ങളെ ഫതഹിനേക്കാൾ തീവ്രമായി പ്രതിനിധീകരിക്കുകയും ചെയ്യുന്നു. ഓസ്‌ലോ കരാറിനും ഇസ്രയേൽ-ഫലസ്തീൻ സം‌ഘർഷം തീർക്കുന്നതിനായുള്ള ദ്വി-രാഷ്ട്ര പരിഹാരത്തിനും ഏറെക്കാലം എതിരായിരുന്നു. എന്നാൽ, 1999ൽ പി.എൽ.ഒ നേതൃത്വവുമായി എത്തിയ ധാരണയനുസരിച്ച് ഇസ്രയേൽ-ഫലസ്തീൻ സംഭാഷണങ്ങളെ അം‌ഗീകരിച്ചു വരുന്നു. പി.എഫ്.എൽ.പിയുടെ സായുധ വിഭാഗം അബൂ അലി മുസ്തഫാ ബ്രിഗേഡ്സ് എന്ന പേരിലാണ്‌ അറിയപ്പെടുന്നത്.
ഫലസ്തീനിയൻ ദേശീയവാദിയായിരുന്ന ജോർജ് ഹബഷ് 1967-ൽ രൂപവത്കരിച്ച അറബ് നാഷനലിസ്റ്റ് മുവ്മെന്റാണ് പി.എഫ്.എൽ.പിയുടെ മാതൃ പ്രസ്ഥാനം. ഹബഷിന്റെ അഭിപ്രായമനുസരിച്ച് 'വിപ്ലവ വ്യക്തിത്വ'ത്തെക്കുറിച്ചുള്ള ചെഗുവേരയുടെ വീക്ഷണം ഉയർ‍ത്തിപ്പിടിക്കുന്ന പ്രസ്ഥാനമായിരുന്നു എ.എൻ.എം.
ബ്രിട്ടീഷ് ആധിപത്യത്തിനു കീഴിലായിരുന്ന ലിബിയ, സൗദി അറേബ്യ, കുവൈത്ത് എന്നിവിടങ്ങളിൽ എ.എൻ.എം രഹസ്യ സംഘടനകൾ രൂപവത്കരിച്ചിരുന്നു. മതേതരത്വം, സോഷ്യലിസം, സായുധ വിപ്ലവം തുടങ്ങിയ ആശയങ്ങൾ ഉയർത്തിപ്പിടിച്ചിരുന്ന എ.എൻ.എം ഫലസ്തീൻ ലിബറേഷൻ ആർമിയുമായി ചേർന്ന് 1966-ൽ അബ്ത്വാലുൽ ഔദ എന്ന പേരിൽ ഒരു കമാന്റോ ഗ്രൂപ്പ് രൂപവത്കരിച്ചു. 1967-ലെ ആറുദിന യുദ്ധത്തിനു ശേഷം അഹ്‌മദ് ജിബ്‌രീലിന്റെ ഫലസ്തീൻ ലിബറേഷൻ ഫ്രണ്ട്, യൂത്ത് ഫോർ റിവഞ്ച് എന്നീ ഗ്രൂപ്പുകളും അബ്ത്വാലുൽ ഔദയും ചേർന്ന് പി.എഫ്.എൽ.പിക്കു രൂപം നൽകി.
1969 ന്റെ തുടക്കത്തിൽ തന്നെ, പി.എഫ്.എൽ.പി 3000ത്തോളം ഗറില്ലാ പോരാളികളെ സജ്ജമാക്കിയിരുന്നു. 69-ൽ മാർക്സിസ്റ്റ്-ലെനിനിസ്റ്റ് സംഘടനയായി പ്രഖ്യാപിച്ചെങ്കിലും, പാൻ അറബിസത്തോടുള്ള തങ്ങളുടെ പ്രതിബദ്ധത ആവർത്തിച്ചു വ്യക്തമാക്കുകയുണ്ടായി. പടിഞ്ഞാറൻ സാമ്രാജ്യത്വത്തിനെതിരായ വിശാലമായ സമരമുന്നണിയുടെ ഭാഗമായും, പിന്തിരിപ്പൻ അറബ് ഭരണകൂടങ്ങൾക്കെതിരായ ജനകീയപോരാട്ടവുമായാണ്‌ പി.എഫ്.എൽ.പി ഫലസ്തീൻ വിമോചന സമരത്തെ കണ്ടത്. അൽ-ഹദഫ് എന്ന പേരിൽ ഒരു ദിനപത്രവും, ഗസ്സാൻ കനഫാനിയുടെ പത്രാധിപത്യത്തിൽ അവർ പുറത്തിറക്കുകയുണ്ടായി.
