
ഡെങ്കിപ്പനി, ചിക്കുൻഗുനിയ, മഞ്ഞപ്പനി തുടങ്ങിയ വൈറസ് രോഗങ്ങൾ പരത്തുന്ന കൊതുകിനെ ഈഡിസ്‌ ഈജിപ്തി എന്നാ ശാസ്ത്രനാമത്തിൽ അറിയപ്പെടുന്നു. ഈഡിസ്‌ ജനുസ്സിൽ ഉൾപ്പെട്ട ഈ കൊതുകിനെ, മഞ്ഞപ്പനി കൊതുക്, കടുവ കൊതുക് എന്ന പേരുകളിലും അറിയപ്പെടുന്നു. ആഫ്രിക്കയിൽ ജനനം കൊണ്ട ഈ കൊതുകുകൾ ഇന്ന് ലോകത്തിലെ  എല്ലാ ഉഷ്ണ മേഖല പ്രദേശങ്ങളിലും, സമശീതോഷ്ണ പ്രദേശങ്ങളിലും കാണപ്പെടുന്നു  കറുത്ത നിറമുള്ള ഇവയുടെ കാലുകളിൽ തിളങ്ങുന്ന വെള്ള വരകളും, മുതുകിൽ ലയറിന്റെ ആകൃതിയിൽ ഉള്ള വെള്ള വരകളും കൊണ്ട് ഇവയെ പെട്ടെന്ന് തിരിച്ചറിയാം.
പൂർണ്ണവളർച്ചയെത്തിയ ഒരു ഈഡിസ് ഈജിപ്തി കൊതുകിന്റെ ശരാശരി ആയുസ്സ് രണ്ടു മുതൽ നാലുവരെ ആഴ്ച്ചയാണു് പക്ഷേ, വരണ്ട കാലാവസ്ഥയിൽ പോലും ഇവയുടെ മുട്ടകൾ ഒരു വർഷം വരെ കേടുകൂടാതെ ഇരിക്കും. അതിനാൽ, മഴക്കാലം തുടങ്ങുന്നതോടെ, ഇത്തരം കൊതുകിന്റെ പ്രജനനവും തന്മൂലമുള്ള പകർച്ചവ്യാധികളും വർദ്ധിക്കുന്നു.
