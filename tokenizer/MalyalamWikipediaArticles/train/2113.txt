ഡൽഹി പോലീസിലെ സ്പെഷ്യൽ ഓപ്പറേഷൻ സ്ക്വാഡിലെ അസിസ്റ്റൻറ് പോലീസ് കമ്മീഷണറായിരുന്നു രജ്ഭീർ സിങ്ങ്. ഏറ്റുമുട്ടൽ വിദഗ്ദ്ധൻ എന്നറിയപ്പെടുന്ന ഇദ്ദേഹം നിരപരാധികളെ വ്യാജ ഏറ്റുമുട്ടൽ കൊലപാതകങ്ങളിലൂടെ കൊലപ്പെടുത്തി എന്ന് ആരോപണവിധേയനായിട്ടുണ്ട്. ഡൽഹിയിൽ ഇസഡ് പ്ലസ് കാറ്റഗറി സുരക്ഷയുള്ള ഒരേ ഒരു ദില്ലി പോലീസ് ഉദ്യോഗസ്ഥനായിരുന്നു രജ്ഭീർ സിങ്ങ്. തീവ്രവാദികളേയും കുറ്റവാളികളേയുമായി 56 ഏറ്റുമുട്ടൽ കൊലകൾ നടത്തിയിട്ടുണ്ട്.
1982-ൽ ഡെൽഹി പോലീസിൽ ഒരു സബ് ഇൻസ്പെക്ടർ ആയി ജോലിയിൽ കയറിയ രജ്ബീർ സിങ്, 56 ഏറ്റുമുട്ടൽ കൊലപാതകങ്ങൾ നടത്തുകയും പതിമൂന്നു വർഷം കൊണ്ട് അസിസ്റ്റന്റ് കമ്മീഷണർ സ്ഥാനത്തെത്തുകയും ചെയ്തു. 2002 ൽ അൻസൽ പ്ലാസ ഏറ്റുമുട്ടൽ നടത്തിയതും, പാർലമെൻറ് ആക്രമണ കേസിൽ ഗീലാനിയേയും അഫ്സലിനേയും പ്രതി ചേർത്തതിലൂടെയും വിവാദപുരുഷനായി. ചെങ്കോട്ട ആക്രമണ കേസ് അന്വേഷിച്ചതും രജ്ഭീർ ആണ്.
ഭൂവിനിമയത്തിലെ തിരിമറികളിലും അഴിമതിക്കേസുകളിലും ഇദ്ദേഹം ഉൾപ്പെട്ടിട്ടുണ്ട്. ക്രൈം ബ്രാഞ്ചിൽ നിന്ന് നീക്കം ചെയ്ത ഇദ്ദേഹത്തെ 2007 നവംബർ മാസമാണ്‌ തിരികെ പ്രവേശിപ്പിച്ചത്.
ഗുഡ്ഗാവിലെ വസ്തു ഇടപാടുകാരനായ വിജയ് ഭരദ്വാജിൻറെ ഓഫീസിൽ വെച്ച് മാർച്ച് 24 തിങ്കളാഴ്ച രാത്രി 10:30 ന് രജ്ഭീർ കൊല്ലപ്പെട്ടു. 48 കാരനായ രജ്ഭീർ സിങ്ങിൻറെ തലക്കടുത്തുപിടിച്ച തോക്കുകൊണ്ടുള്ള രണ്ട് വെടിയേറ്റായിരുന്നു മരണം.
