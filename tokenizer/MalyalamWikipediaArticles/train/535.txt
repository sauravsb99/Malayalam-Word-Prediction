Coordinates: 32°05′37″N 78°22′58″E / 32.0937°N 78.3829°E / 32.0937; 78.3829
ഹിമാചൽ പ്രദേശിലെ ലാഹുൽ ആൻഡ് സ്പിറ്റി ജില്ലയിലുള്ള ഒരു ഭൂപ്രദേശമാണ് ടാബോ. ടാബോയിലെ ബുദ്ധവിഹാരം വളരെ പ്രശസ്തമാണ്. സ്പിറ്റി നദിക്കരയിൽ ലോയർ സ്പിറ്റി പ്രദേശത്താണ് ഈ ബുദ്ധവിഹാരം സ്ഥിതി ചെയ്യുന്നത്. ടിബറ്റൻ ബുദ്ധമത പണ്ഡിതനും മതനേതാവുമായിരുന്ന റിങ് ചാൻ സാങിന്റെ നേതൃത്വത്തിലാണ് എ.ഡി. 900-ൽ ടാബോ ബുദ്ധവിഹാരം പണികഴിപ്പിച്ചത്. 17 വർഷങ്ങളോളം ഇന്ത്യയിൽ താമസിച്ച ഇദ്ദേഹം കശ്മീരി ബുദ്ധകലാകാരന്മാരുടെ സഹായത്തോടെ നൂറോളം ബുദ്ധവിഹാരങ്ങൾ പണികഴിപ്പിച്ചിട്ടുണ്ട്.
ഹിമാചൽ പ്രദേശിലെ ബുദ്ധവിഹാരങ്ങളും ആശ്രമങ്ങളും വളരെ പണ്ടു മുതൽക്കേ ശ്രദ്ധേയമാണ്. ഇവയിൽ ഏറ്റവും മനോഹരമായ വിഹാരമാണ് ടാബോയിലുള്ളത്. ഈ ബുദ്ധവിഹാരത്തിലെ കലാസുന്ദരങ്ങളായ ചുവർ ചിത്രങ്ങൾ കേടുകൂടാതെ സംരക്ഷിക്കപ്പെട്ടിരിക്കുന്നു. അപൂർവങ്ങളായ ചുവർ ചിത്രങ്ങളാൽ അലംകൃതമായ ടാബോ സന്ദർശിക്കാൻ വർഷം തോറും ധാരാളം സന്ദർശകർ ഇവിടെ എത്താറുണ്ട്.
ടിബറ്റൻ ബുദ്ധമതത്തിന്റെ സ്വാധീനം ടാബോയിലെ ബുദ്ധവിഹാരങ്ങളിലും ഇവിടത്തെ മനോഹരങ്ങളായ ചിത്രങ്ങളിലും വ്യക്തമായി പ്രതിഫലിക്കുന്നു. വിഹാരത്തിലും ചുറ്റുമുള്ള മതിലുകളിലും കാണുന്ന ഫ്രെസ്കോസ് എന്ന പേരിലറിയപ്പെടുന്ന പ്രത്യേകയിനം ചുവർ ചിത്രങ്ങളിൽ ശ്രീബുദ്ധന്റെ ജീവചരിത്രം ആലേഖനം ചെയ്തിരിക്കുന്നു. അജന്താ ഗുഹകളിൽ കാണുന്ന ചുവർ ചിത്രങ്ങളോട് ഇവയ്ക്ക് സാദൃശ്യമുണ്ട്. റിങ് ചാൻ സാങ് പോയുടെയും മറ്റു പ്രധാന ബുദ്ധനേതാക്കളുടെയും ചിത്രങ്ങളും ഇതിൽ ഉൾപ്പെടുന്നു.
