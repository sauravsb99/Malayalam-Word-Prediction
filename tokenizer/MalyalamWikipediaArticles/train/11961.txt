
ബാൾസമിനേസീ സസ്യ കുടുംബത്തില്പെട്ട ഇംപേഷ്യൻസ് ജനുസ്സിൽ ഉൾപ്പെടുന്ന ഏകവർഷായുവായ ഓഷധിയാണ് ഇംപേഷ്യൻസ് മൈനർ. പശ്ചിമഘട്ടത്തിലെ അർദ്ധ നിത്യഹരിത വനങ്ങളിലും കുറ്റിക്കാടുകളിലും കാവുകളിലും കണ്ടു വരുന്നു. പൂക്കളും കായകളും ഉണ്ടാകുന്നത് ജൂൺ മുതൽ ഡിസംബർ വരെ ഉള്ള കാലത്താണ്. 10-15 സെമീ ഉയരത്തിൽ കുത്തനെ വരുന്ന ഈ സസ്യത്തിന്റെ തണ്ട് സുതാര്യമാണ്. ഇലകൾ ദന്തുരവും സമ്മുഖമായി വിന്യസിച്ചവയുമാണ്. വെള്ളയോ പിങ്കോ നിറമുള്ള പൂക്കളും നീണ്ടുരുണ്ട ഫലങ്ങളുമുണ്ട്.
