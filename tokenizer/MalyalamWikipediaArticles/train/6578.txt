1849-ൽ രണ്ടാം ആംഗ്ലോ-സിഖ് യുദ്ധാനന്തരം പഞ്ചാബ്, ഇന്ത്യയിലെ ബ്രിട്ടീഷ് സാമ്രാജ്യത്തോട് കൂട്ടിച്ചേർക്കപ്പെട്ടതിനെത്തുടർന്ന് അവിടത്തെ ഭരണത്തിനായി ബ്രിട്ടീഷ് ഈസ്റ്റ് ഇന്ത്യ കമ്പനി ഏർപ്പെടുത്തിയ സംവിധാനമായിരുന്നു പഞ്ചാബ് ഭരണ ബോർഡ് . അന്നത്തെ ബ്രിട്ടീഷ് ഗവർണർ ജനറലായിരുന്ന ഡൽഹൗസി പ്രഭു നിയമിച്ച ഈ ബോർഡ് മൂന്നംഗങ്ങളെ ഉൾക്കൊള്ളുന്നതായിരുന്നു. ലാഹോറിലെ അന്നത്തെ ബ്രിട്ടീഷ് റെസിഡന്റായിരുന്ന ഹെൻറി ലോറൻസ് ആയിരുന്നു ഈ ബോർഡിന്റെ അദ്ധ്യക്ഷൻ. ഹെൻറിയുടെ ഇളയ സഹോദരനും ജലന്ധർ ദൊവാബിന്റെ ചീഫ് കമ്മീഷണറുമായിരുന്ന ജോൺ ലോറൻസ്, സി.ജി മാൻസെൽ എന്നിവരായിരുന്നു മറ്റംഗങ്ങൾ. 1850-ൽ മാൻസെലിനു പകരം റോബർട്ട് മോണ്ട്ഗോമറി മൂന്നാം ബോർഡംഗമായി. ലാഹോറിലെ സിവിൽ സെക്രട്ടേറിയേറ്റ് മന്ദിരമായിരുന്നു ബോർഡിന്റെ ആസ്ഥാനം.
പഞ്ചാബിലെ ഭരണത്തിൽ പരിചയസമ്പന്നനായിരുന്ന ഹെൻറി ലോറൻസിന്റെ ഭരണരീതികളോട് ഡൽഹൗസിക്ക് ആഭിമുഖ്യമുണ്ടായിരുന്നില്ല. എന്നാൽ ഹെൻറിയുടെ കീഴുദ്യോഗസ്ഥനായിരുന്ന ജോണിന്റെ ഭരണരീതികളോട് അദ്ദേഹം ഏറെ തൽപരനുമായിരുന്നു. ഹെൻറിയെ മറികടക്കാതെതന്നെ പഞ്ചാബ് ഭരണത്തിൽ ഡൽഹൗസിയുടെ താൽപര്യങ്ങൾ നടപ്പിലാക്കുന്നതിനുള്ള ഒരു സംവിധാനമായിരുന്നു അംഗങ്ങൾക്ക് തുല്യാധികാരമുള്ള ഈ മൂന്നംഗബോർഡ്. ബോർഡിന്റെ എല്ലാ തീരുമാനങ്ങൾക്കും കുറഞ്ഞത് രണ്ടംഗങ്ങളുടെയെങ്കിലും അംഗീകാരം ആവശ്യമായിരുന്നു.
ഹെൻറിയും ജോണും തമ്മിലുള്ള തർക്കങ്ങൾ മൂലം 1953-ൽ ഈ ബോർഡ് പിരിച്ചുവിട്ടു. പകരം ജോൺ ലോറൻസ് പഞ്ചാബിന്റെ ചീഫ് കമ്മീഷണറായി.
