ഒരു അഭിഭാഷകനും കേരളത്തിലെ രാഷ്ട്രീയ നിരീക്ഷകനും രാഷ്ട്രീയ നിരൂപകനുമാണ് അഡ്വക്കറ്റ് എ. ജയശങ്കർ. മാധ്യമം ദിനപത്രത്തിൽ 'കെ. രാജേശ്വരി' എന്ന തൂലികാ നാമത്തിൽ എഴുതിയ ലേഖനങ്ങൾ ശ്രദ്ധിക്കപ്പെട്ടിരുന്നു. മലയാളികൾക്കിടയിൽ അദ്ദേഹം കൂടുതൽ പ്രശസ്തി നേടിയത് ഇന്ത്യാവിഷൻ ചാനലിലെ പ്രതിവാര ദിനപത്ര അവലോകന പരിപാടിയായ വാരാന്ത്യം എന്ന പരിപാടിയിലൂടെയാണ്. തനതായ ഒരു അവതരണ ശൈലിയാണ് ഈ പരിപാടിയിൽ അദ്ദേഹം പ്രകടമാക്കുന്നത്. മലയാളത്തിലെ പ്രമുഖ വാർത്താ ചാനലുകളിലെല്ലാം രാഷ്ട്രീയ ചർച്ചകളിൽ സ്ഥിരം സാന്നിധ്യമാണ് ഇദ്ദേഹം. കേരള രാഷ്ട്രീയത്തിലെയും ഇന്ത്യൻ രാഷ്ട്രീയത്തിലെയും ജയശങ്കറിന്റെ അഗാധമായ അറിവിനൊപ്പം ഹാസ്യവും ഗൗരവവും കലർന്ന അദ്ദേഹത്തിന്റെ നിർഭയത്വതോടെയുള്ള അവതരണ രീതിയും ഏറെ ജനപ്രിയമാണ്. ഇന്ത്യൻ അസോസിയേഷൻ ഓഫ് ലോയേർസ് എന്ന സംഘടയുടെ ജനറൽ സെക്രട്ടറി കൂടിയാണദ്ദേഹം.
ജയശങ്കറുടെ സ്വദേശം ആലുവയ്കടുത്ത് ദേശം എന്ന സ്ഥലത്താണ്. അച്ഛൻ വാസുദേവൻ പിള്ള എഫ്.എ.സി.ടിയിൽ ഉദ്യോഗസ്ഥനായിരുന്നു, സഹകരണ വകുപ്പിലെ ഡെപ്യൂട്ടി രജിസ്ട്രാറയിരുന്നു അമ്മ സൗദാമിനി. ആലുവാ യു.സി. കോളേജിലാണ് വിദ്യാഭ്യാസം ചെയ്തത്. അവിടെ വെച്ചാണ് തനിക്ക് രാഷ്ട്രീയത്തിലും ചരിത്രത്തിലും താല്പര്യമുണ്ടായതെന്ന് അദ്ദേഹം ഒരു അഭിമുഖത്തിൽ പറയുകയുണ്ടായിട്ടുണ്ട്.
1996 മുതൽ 2000 വരെ കാലഘട്ടത്തിൽ ഗവണ്മെന്റ് പ്ലീഡറായി ഇദ്ദേഹം സേവനമനുഷ്ഠിച്ചിട്ടുണ്ട്. ആ കാലഘട്ടത്തിൽ തന്റെ സുഹൃത്തും സഹപ്രവർത്തകനുമായിരുന്ന അലക്സാണ്ടർ തോമസിന്റെ പ്രേരണയിലാണ് അദ്ദേഹം ആനുകാലികങ്ങളിൽ ലേഖനങ്ങൾ എഴുതാനാരംഭിച്ചത്. 2000-ൽ പ്ലീഡർ സ്ഥാനം രാജിവെച്ചു കഴിഞ്ഞാണ് അദ്ദേഹം പൂർണ്ണമായും എഴുത്തിലേക്ക് തിരിയുന്നത്. ആദ്യമായി മാധ്യമം വാരികയിലാണ് എഴുതാൻ ആരംഭിച്ചത്. സുഹൃത്തുക്കളുടെ സഹാത്തോടെ കെ.രാജേശ്വരി എന്ന തൂലികാനാമം കണ്ടെത്തുകയായിരുന്നു എന്നും, തുടക്കക്കാരനായതിനാലും കൂടുതൽ ശ്രദ്ധ ലഭിക്കാനുമാണ് സ്ത്രീനാമത്തിൽ എഴുതാനാരംഭിച്ചതെന്നും അദ്ദേഹം പറയുകയുണ്ടായി.
ജയശങ്കറിനെ ആദ്യമായി രാഷ്ട്രീയ ചർച്ചകളിൽ പങ്കെടുപ്പിച്ചത് ഇന്ത്യാവിഷൻ ചാനലാണ്; തുടർന്ന് മലയാളത്തിലുണ്ടായ മറ്റു വാർത്താചാനലുകളും അദ്ദേഹത്തിനെ ചർച്ചകളിലേക്ക് ക്ഷണിക്കാൻ തുടങ്ങുകയുമാണുണ്ടായത്.
സോളാർ തട്ടിപ്പ് കേസിന്റെ ഭാഗമായി എൽ.ഡി.എഫ്. നടത്തിയ സമരത്തിനിടെ കണ്ണൂരിൽ മുഖ്യ മന്ത്രി ഉമ്മൻ ചാണ്ടിയെ കല്ലെറിഞ്ഞ സംഭവത്തെ ഹാസ്യരൂപത്തിൽ ന്യായീകരിച്ചതിന് അദ്ദേഹത്തിന്റെ ഓഫീസ് 2013 ഒക്ടോബർ 27ന് യൂത്ത്കൊണ്ഗ്രസ്സുകാർ അടിച്ചു തകർക്കുകയുണ്ടായി
