ജോൺ ഗ്രീൻ എഴുതിയ അതേ പേരിലുള്ള നോവലിനെ അടിസ്ഥാനമാക്കി ജോ ബൂൺ സംവിധാനം ചെയ്ത ഒരു 2014 ഹോളിവുഡ് റൊമാന്റിക് ചലച്ചിത്രമാണ്‌ ദ ഫോൾട്ട് ഇൻ അവർ സ്റ്റാർസ്. ഷെയ്ലീൻ വുഡ്ലി, ആൻസെൽ എൽഗോർട്ട്, നാറ്റ് വോൾഫ്, ലോറ ഡേൺ, സാം ട്രാംമെൽ, വില്ലം ഡഫോ എന്നിവർ ഈ ചിത്രത്തിൽ പ്രധാന വേഷങ്ങളിൽ അഭിനയിക്കുന്നു. ഹേസ്സൽ ഗ്രെയ്സ് ലാൻകാസ്റ്റർ, എന്ന ഒരു പതിനാറുകാരി അർബുദരോഗിയായി, ഷെയ്ലീൻ വുഡ്ലി അഭിനയിക്കുന്നു. മാതാപിതാക്കളുടെ നിർബന്ധത്തിന് വഴങ്ങി അവൾ ഒരു കാൻസർ കൂട്ടായ്മയിൽ പങ്കെടുക്കുന്നു. അവിടെവച്ച് അഗസ്സ്റ്റസ് വാട്ടേഴ്സ് എന്ന മറ്റൊരു ക്യാൻസർ രോഗിയെ കണ്ടുമുട്ടുകയും പരസ്പരം പ്രണയത്തിലാവുകയും ചെയ്യുന്നു. 
ദ ഫോൾട്ട് ഇൻ അവർ സ്റ്റാർസിന്റെ അണിയറ പ്രവർത്തനം 2012 ജനുവരിയിൽ തുടങ്ങി. ചിത്രീകരണം 2013 ഓഗസ്റ്റ് 26 ന് പെൻസിൽവാനിയയിലെ പിറ്റ്സ്ബർഗിൽ ആരംഭിച്ചു 2013 ഒക്ടോബർ 16 ന് അവസാനിച്ചു. ദ ഫോൾട്ട് ഇൻ അവർ സ്റ്റാർസ് അമേരിക്കയിൽ ജൂൺ 6, 2014 ൽ റിലീസ് ചെയ്തു. വുഡ്ലിയുടെയും എൽഗോർട്ടിന്റെയും പ്രകടനങ്ങളും ചിത്രത്തിന്റെ തിരക്കഥയും പ്രശംസ പിടിച്ചുപറ്റി. ആദ്യ വാരം ബോക്സ് ഓഫീസിൽ ഒന്നാംസ്ഥാനം നേടിയതിന് പുറമെ, 12 ദശലക്ഷം ഡോളർ ചിലവിൽ നിർമിച്ച ഈ ചിത്രം ലോകമെമ്പാടുമായി 307 ദശലക്ഷം ഡോളർ വരുമാനം നേടി. 2014 സെപ്തംബർ 16 ന് ബ്ലൂ-റേയിലും ഡി.വി.ഡി.യിലും വിപണിയിൽ എത്തിയ ചിത്രം ആ ഇനത്തിൽ 42 ദശലക്ഷം ഡോളർ വരുമാനവും നേടി. 
