ഇസ്ലാമിലെ ആധ്യാത്മിക സാധുക്കളായ സൂഫികളുടെ സ്തോത്ര സദസ്സുകളാണ് റാത്തീബ് അഥവാ ഹദ്റ. ആവർത്തിച്ചു ചൊല്ലുന്നത് എന്നതാണ് റാത്തീബിൻറെ വാക്കിനർത്ഥം. ഓരോ സരണികൾക്കും അവരുടേതായ റാത്തീബുകളുണ്ടാവും. ദൈവത്തെ വാഴ്ത്തുക, ദൈവ നാമങ്ങളും ,സ്തോത്രങ്ങളും, പ്രാർത്ഥന ശകലങ്ങളും ഉരുവിടുക, ഖുർആനിലെ വചനങ്ങൾ ഉരുവിടുക, പ്രവാചകന്മാരുടെയും ,സയ്യിദന്മാരുടെയും ,സൂഫി യോഗികളുടെയും ക്ഷേത്തിനായി പ്രാർത്ഥിക്കുക, പ്രവാചകന്മാരുടെ ഗുണ മേന്മകൾ വർണ്ണിക്കുക . വിവിധ സൂഫി സന്യാസികളുടെ മേന്മകളും അത്ഭുതങ്ങളും വാഴ്ത്തി പാടുക എന്നിങ്ങനെ ഒരേകീകരണ ഘടനയിലാണ് മുഴുവൻ റാത്തീബുകളും ചിട്ടപ്പെടുത്തത്തിയിരിക്കുന്നത്. വിവിധ മാർഗ്ഗങ്ങളിലെ റാത്തീബുകളുടെ ഘടനകൾ തമ്മിൽ സാമ്യതയുണ്ടെങ്കിലും വാഴ്ത്തപ്പെടുന്ന ആചാര്യന്മാരും, ആലാപന രീതികളും വ്യത്യസ്തമായിരിക്കും.
റാത്തീബുകളുടെ സദസ്സുകളിൽ അലസതയകറ്റുവാൻ ആത്മീയ ചലനങ്ങളെന്ന പേരിൽ ആട്ടവും, കറക്കവും ഉണ്ടാകാറുണ്ട് .കാവ്യ ശകലങ്ങൾക്കു അകമ്പടിയായി വായ്പാട്ട്, ദഫ്, അറബന എന്നിവയും ഉപയോഗിക്കപ്പെടും.ചില മാർഗ്ഗങ്ങളിലെ സന്യാസി വര്യന്മാർ റാത്തീബുകളോടനുബന്ധിച്ചു ആയുധ പ്രയോഗങ്ങളും, അഭ്യാസ മുറകളും നടത്തും. വുഷു,കുങ്ഫു ,സിലറ്റ്,കളരി  എന്നീ ആയോധന കലകളും റാത്തീബുകളുടെ മേൻപൊടി ചേർത്ത് സൂഫികൾ പ്രദർശിപ്പിക്കാറുണ്ട്. മുൻപ് കാലത്ത് ചില നമസ്കാരങ്ങൾക്ക് ശേഷവും, ദിവസങ്ങളിലും പള്ളികളിൽ പൊതുജന പങ്കാളിത്തത്തോടെ ഇത്തരം റാത്തീബ് സദസ്സുകൾ അരങ്ങേറാറുണ്ടായിരുന്നു. വീടുകൾ കേന്ദ്രീകരിച്ചു വിശേഷ ദിവസങ്ങളിലും, യുദ്ധത്തിനും. യാത്രയ്ക്കും മുന്നോടിയായും ഇത്തരം സദസ്സുകൾ നടത്തുക പതിവായിരുന്നു. 
റാത്തീബുകൾക്കു നേതൃത്തം നൽകുവാനുള്ള അധികാരം അതതു മാർഗ്ഗങ്ങളിലെ സൂഫി ആചാര്യന്മാർക്കോ അവർ അനുമതി നൽകിയ ശിഷ്യ ഗണങ്ങളിലോ നിക്ഷിപ്തമാണ്.  ആത്മീയ നിർവൃതിക്കും, അത്ഭുത പ്രവർത്ത്നങ്ങൾക്കുമായി സൂഫികൾ അനുഷ്ഠിച്ചിരുന്ന ഈ ആചാരങ്ങൾ ധന സമ്പാദനമോ പ്രശസ്തിയോ ലക്ഷ്യമാക്കി ആത്മീയ പ്രഭാവമില്ലാത്തവരുടെ കീഴിൽ പകർത്തിയാടാൻ തുടങ്ങിയതോടു കൂടി ഇത്തരം അനുഷ്ഠാനങ്ങളുടെ ചൈത്യന്യം നഷ്ട്ടമായെന്ന അഭിപ്രായങ്ങൾ നില നിൽക്കുന്നു.
