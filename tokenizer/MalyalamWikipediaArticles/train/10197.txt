
ചതുപ്പു നിലങ്ങളിൽ സാധാരണമായി കാണുന്ന നീണ്ട കാലുകളും കഴുത്തും ചുണ്ടുമുള്ള പക്ഷികൾ. ഉദ്ദേശം 30 സ്പീഷീസിൽപ്പെട്ട പക്ഷികൾക്ക് ഈ പേരു നൽകിയിട്ടുണ്ട്. കൊക്കുകളുടെ കുടുംബത്തിൽ പെടുന്നവയാണ് ഇവയും. എന്നാൽ കൊക്കുകളുടേതിനെക്കാൾ പൊതുവേ വണ്ണം കൂടിയതാണ് ഇവയുടെ കഴുത്തും ചുണ്ടും. ചുണ്ടു താഴേക്ക് ഒട്ടൊന്നു വളഞ്ഞതുമാണ്. ചുണ്ടിന്റെ അടിഭാഗം മുതൽ അഗ്രംവരെ ഒരു ചാൽ കാണപ്പെടുന്നു.
ആഴം കുറഞ്ഞ ചതുപ്പുകൾ, കുളങ്ങൾ, തടാകങ്ങൾ തുടങ്ങിയവയിൽ ഈ പക്ഷികൾ ഇരതേടി തുഴഞ്ഞുനടക്കുന്നതു കാണാം ചെറു മത്സ്യങ്ങൾ മൊളസ്കുകൾ തവളകൾ വലിയകീടങ്ങൾ, പച്ചിലകൾ മറ്റു സസ്യാവശിഷ്ടങ്ങൾ എന്നിവയാണ് ഇവയുടെ ആഹാരം. കഴുത്തും കാലും നീട്ടിപിടിച്ച് വായുവിലൂടെ കുറേ ദൂരം പറന്നു നീങ്ങാനും ഇവയ്ക്കു കഴിവുണ്ട്.
കോളനികളായാണ് ഐബിസ് കൂടുകെട്ടുക. വൃക്ഷ ശിഖരങ്ങളിൽ ഉറപ്പും ബലവുമുള്ള കമ്പുകൾ ഉപയോഗിച്ചുണ്ടാക്കുന്ന പ്ലാറ്റുഫോമുകളാണ് ഇവയുടെ കൂടുകൾ. കൊക്കിൻ കൂടുകളുമായി ഇടകലർന്നാണ് ഈ കൂടുകൾ കാണപ്പെടുക.
ഗ്ലോസീ ഐബിസ് എന്ന ഇനമാണ് ഐബിസുകളിൽ ഏറ്റവും ചെറുത് ഇതിന്റെ കറുത്ത തൂവലുകളിൽ അവിടവിടെ തിളങ്ങുന്ന പച്ചയും നീലലോഹിതവുമായ പൊട്ടുകൾ കാണാം. ദക്ഷിണ യൂറോപ്പ്, ഏഷ്യ, ഈസ്റ്റിൻഡീസ്, ആസ്ട്രേലിയ, ആഫ്രിക്കയുടെ ചില ഭാഗങ്ങൾ, മഡഗാസ്കർ കരീബിയൻ പ്രദേശങ്ങൾ എന്നിവിടങ്ങളിലെല്ലാം ഈ ഇനം സമൃദ്ധമാണ്. അപൂർ‌‌വമായി ഇവ ബ്രിട്ടീഷ് ദ്വീപുകളിലും കടന്നു ചെല്ലാറുണ്ട്.
പുരാതന ഈജിപ്റ്റ്കാർ ആരാധിച്ചിരുന്ന സേക്രഡ് ഐബിസ് എന്നയിനം ഈജിപ്റ്റിൽ ഇന്ന് നാമാവശേഷം ആയിക്കഴിഞ്ഞെങ്കിലും സഹാറയ്ക്കു തെക്ക് സാധാരണമാകുന്നു. വെളുത്ത ശരീരമുള്ള ഇതിന്റെ തലയ്ക്കും കഴുത്തിനും കറുപ്പുനിറമാണ്. മഡഗാസ്കർ, അറേബ്യ എന്നിവിടങ്ങളിലും ഈ ഇനം സുലഭമാകുന്നു.
വെനിസ്വേല മുതൽ ബ്രസീൽ വരെയുള്ള പ്രദേശങ്ങളിൽ കാണപ്പെടുന്ന ഒരിനമാണ് സ്കാർലറ്റ് ഐബിസ്. തൂവലുകൾ ഇല്ലാതെ നഗ്നമായ ചുവന്ന കൊക്കുമൊഴികെ തൂവെള്ളയായ വൈറ്റ് ഐബിസ് ഇന്ത്യ, സിലോൺ, ബർമ, മലേഷ്യ ദക്ഷിണ ജപ്പാൻ എന്നിവിടങ്ങളിലെല്ലാം കാണപ്പെടുന്നു. കഷണ്ടികൊക്ക് എന്നറിയപ്പെടുന്ന ഈ ഇനം തണുപ്പുകാലങ്ങളിൽ ശാസ്തംകോട്ടയിലെ നെൽപ്പാടങ്ങളിൽ ഇരതേടി നടക്കുന്നതായി കണ്ടെത്തിയിട്ടുണ്ട്. രാത്രികാലങ്ങലിൽ ശാസ്താംകൊട്ട കായലിന്റെ കരയിലുള്ള വൃക്ഷങ്ങളിലാണ് ഇവ ചേക്കേറിയിരുന്നത്.
ഹെർമിറ്റ് ഐബിസ് എന്നയിനം യൂറോപ്പിലാണ് കഴിഞ്ഞിരുന്നത്. എന്നാൽ കഴിഞ്ഞ മൂന്നു നൂറ്റാണ്ടുകളായ് ഇത് അവിടെ നാമാവശേഷമായതായി കരുതപ്പെടുന്നു. ഒരു അപൂർ‌‌വ-ഇനമാണ് ജാപ്പനീസ് ക്രെസ്റ്റഡ് ഐബിസ്. 1966-ൽ ജപ്പാനിലാകെ ഈ ഇനത്തിൽപ്പെട്ട 9 എണ്ണത്തെക്കുറിച്ചുമാത്രമേ അറിവുണ്ടായിരുന്നുള്ളു. വുഡ് ഐബിസ് എന്നു പേരുള്ള ഇനം കൊക്കുകളുടെ കുടുംബത്തിൽ പെടുന്നവയാണെങ്കിലും ഇവയ്ക്കു നൽകപ്പെട്ടിരിക്കുന്ന പേര് ഐബിസ് ഐബിസ് എന്നു തന്നെ.
