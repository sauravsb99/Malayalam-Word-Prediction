അമേരിക്കൻ ഐക്യനാടുകളിലെ കാലിഫോർണിയ സംസ്ഥാനത്ത്, സൊലാനോ കൌണ്ടിയിലുൾപ്പെട്ട ഒരു നഗരമാണ് ബയേഹോ. സാൻ ഫ്രാൻസിസ്കോ ഉൾക്കടൽ മേഖലയിലെ വടക്കൻ ഉൾക്കടൽ ഉപമേഖലയിലാണ് ഈ നഗരം നിലനിൽക്കുന്നത്. നഗരത്തിൻറ ഒരു ഭാഗം ജലത്താൽ അതിർ തിരിക്കപ്പെട്ടിരിക്കുന്നു. ബയേഹോ, ഭൂമിശാസ്ത്രപരമായി കിഴക്കൻ ഉൾനാടൻ ഉൾക്കടലിന് ഏറ്റവും അടുത്തുള്ള വടക്കൻ ഉൾക്കടൽ നഗരമാണ്. അതിനാൽ അത് ചിലപ്പോഴൊക്കെ കിഴക്കൻ ഉൾക്കടൽ മേഖലയുടെ ഭാഗമായി തെറ്റിദ്ധരിക്കപ്പെടാറുണ്ട്. 2010 ലെ യു.എസ്. സെൻസസ് പ്രകാരമുള്ള ഈ നഗരത്തിലെ ആകെ ജനസംഖ്യ 115,942 ആയിരുന്നു. സാൻഫ്രാൻസിസ്കോ ഉൾക്കടൽ മേഖലയിലെ ഏറ്റവും ജനസംഖ്യയുള്ള പത്താമത്തെ നഗരവും സൊലാനോ കൗണ്ടിയിലെ ഏറ്റവും വലിയ നഗരവുമാണിത്. ബയേഹോ നഗരം, സാൻ പബ്ലോ ഉൾക്കടലിന്റെ വടക്കുകിഴക്കൻ കരയിൽ, സാൻഫ്രാൻസിസ്കോയിൽ നിന്ന് 30 മൈൽ വടക്കായി, കാർക്വിനെസ് കടലിടുക്കിൻറെ വടക്കുപടിഞ്ഞാറൻ തീരത്തും നാപ നദിയുടെ തെക്കൻ അറ്റത്തുമായി, നാപ്പായ്ക്ക് ഏകദേശം 15 മൈൽ തെക്കായി സ്ഥിതി ചെയ്യുന്നു.
കാലിഫോർണിയയുടെ സംസ്ഥാന പദവിയെ അനുകൂലിച്ചവരിൽ പ്രമുഖനും കാലിഫോർണിയ സ്റ്റേറ്റ് സെനറ്റിലെ ആദ്യ അംഗങ്ങളിലൊരാളും കാലിഫോർണിയ സ്വദേശിയുമായിരുന്ന ജനറൽ മരിയാനോ ഗ്വാഡലൂപ്പെ ബയേഹോയുടെ പേരാണ് ഈ നഗരത്തിനു നൽകപ്പെട്ടത്. അയൽ നഗരമായ ബെനീസിയ അദ്ദേഹത്തിന്റെ പത്നി ഫ്രാൻസിസ്ക ബെനിസിയ കാരില്ലോ ഡി ബയേഹോയുടെ ബഹുമാനാർത്ഥം ബെനീസിയ എന്ന പേരു നൽകപ്പെട്ടു. 
 വിക്കിവൊയേജിൽ നിന്നുള്ള ബയേഹോ യാത്രാ സഹായി
