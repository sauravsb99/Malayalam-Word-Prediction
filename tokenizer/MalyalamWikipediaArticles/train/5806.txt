ഇന്ത്യയിലെ അറിയപെട്ട മുസ്‌ലിം മതപണ്ഡിതനാണ് സയ്യിദ് ഇബ്‌റാഹീമുൽ ഖലീൽ ബുഖാരി  ലോകത്തെ സ്വാധീനിച്ച 500 മുസ്‌ലിം വ്യക്തിത്വങ്ങളിൽ ഒരാളാണ് ഇദ്ദേഹം . വിദ്യാഭ്യാസ കാരുണ്യ സേവന രംഗത്ത് പ്രവർത്തിക്കുന്ന മഅ്ദിൻ അക്കാദമി സ്ഥാപകനും ചെയർമാനും ഐക്യരാഷ്ട്ര സഭ സംഘടിപ്പിക്കുന്ന അന്താരാഷ്ട്ര മതമൈത്രി സമ്മേളനത്തിന്റെ ഉപദേഷ്ടാവും മുഖ്യ സംഘാടകനും കൂടിയാണ് ഇദ്ദേഹം.കേരള മുസ്ലിം ജമാഅത്തിന്റെ ജനറൽ സെക്രട്ടറി ചുമതലയും വഹിക്കുന്നു.
കോഴിക്കോട് ജില്ലയിലെ കടലുണ്ടിയിൽ 1964 ലാണ് സയ്യിദ് ഇബ്‌റാഹീമുൽ ഖലീലുൽ ബുഖാരി ജനിച്ചത്. പിതാവായ സയ്യിദ് അഹ്മദ് ബുഖാരിയിൽ നിന്നായിരുന്നു പ്രാഥമിക വിദ്യാഭ്യാസം. തുടർന്ന് പെരുമുഖം ബീരാൻകോയ മുസ്‌ലിയാരുടെ അടുക്കൽ നിന്ന് മത പഠനം പൂർത്തിയാക്കുകയും തുടർപഠനത്തിനായി തമിഴ്‌നാട്ടിലെ വെല്ലൂർ ബാഖിയാത്തു സ്വാലിഹാത്ത് അറബിക് കോളേജിൽ പോവുകയും അവിടെ നിന്ന് രണ്ടാം റാങ്കോടെ മത ബിരുദം കരസ്ഥമാക്കുകയും ചെയ്തു. ബാഖിയാത്തിൽ നിന്നും തിരിച്ചെത്തിയ ഉടനെ മലപ്പുറം ജില്ലയിലെ കോണോംപാറയിൽ ദർസ് ആരംഭിക്കുകയും അദ്യാപന രംഗത്ത് സജീവമാവുകയും ചെയതു. 1997 ലാണ് മഅ്ദിൻ എന്ന വിദ്യാഭ്യാസസ്ഥാപനത്തിന് സയ്യിദ് ഇബ്‌റാഹീമുൽ ഖലീലുൽ ബുഖാരി തുടക്കം കുറിക്കുന്നത്. ഇദ്ദേഹത്തിന്റെ മേൽനോട്ടത്തിൽ 30 തോളം പ്രൈമറി തലം മുതൽ ബിരുദാനന്തര തലം വരെയുള്ള വിവിധങ്ങളായ സ്ഥാപനങ്ങളിലായി 18500 ലധികം വിദ്യാർത്ഥികൾ പഠനം നടത്തുന്നു.
റമസാൻ മാസത്തിലെ ഇരുപത്തി ഏഴാം രാവിൽ മലപ്പുറം മഅ്ദിനിൽ നടക്കാറുള്ള മുസ്ലിം ആത്മീയ സമ്മേളനത്തിന് നേതൃത്വം നൽകുന്നത് ഇദ്ദേഹമാണ്. ഈ ദിവസം നടക്കുന്ന രാജ്യത്തിലെ വലിയ മതസമ്മേളനമാണിത്. 
