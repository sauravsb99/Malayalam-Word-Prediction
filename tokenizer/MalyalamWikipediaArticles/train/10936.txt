ഒരു ജർമൻ ഭൗതികശാസ്ത്രജനായിരുന്നു ‍ഏണസ്റ്റ് അബീ. പ്രകാശത്തിന്റെ താത്ത്വികവും പ്രായോഗികവുമായ വശങ്ങളിൽ പല ഗവേഷണങ്ങളും നടത്തിയിട്ടുള്ള ഇദ്ദേഹമാണ് അബീ അപവർത്തനമാപി കണ്ടുപിടിച്ചത്. സൂക്ഷ്മദർശിനികളുടെ പഠനമാണ് ഇദ്ദേഹത്തിന്റെ പ്രധാനരംഗം. വളരെക്കാലം യേനാ സർവകലാശാലയിൽ അധ്യാപകനായി ഇദ്ദേഹം സേവനം അനുഷ്ഠിച്ചിട്ടുണ്ട്. ജ്യോതിഃശാസ്ത്ര കാലാവസ്ഥാ നിരീക്ഷണാലയത്തിന്റെ തലവനായും പ്രവർത്തിച്ചു.
1840 ജനുവരി 23-ന് തൂരിങ്കിയയിലെ ഐസനാക് എന്ന സ്ഥലത്താണ് അബീ ജനിച്ചത്. ഗോട്ടിംഗനിലും യേനായിലുമായിരുന്നു വിദ്യാഭ്യാസം. 1863-ൽ ഇൻസ്ട്രക്റ്റർ ആയും പിന്നീട് 1870-ൽ പ്രൊഫസർ ആയും യേനായിൽ സേവനം അനുഷ്ഠിച്ചു. 1878-ൽ ഇദ്ദേഹം നിരീക്ഷണാലയത്തിന്റെ ഡയറക്ടർ ആയി. കാൾ സെയ്സ് എന്ന വ്യവസായിയുടെ പ്രകാശികോപകരണങ്ങളുടെ നിർമ്മാണശാലയുമായി 1866-ൽതന്നെ ഇദ്ദേഹം ബന്ധപ്പെട്ടിരുന്നു. 1870-ൽ ആ സ്ഥാപനത്തിലെ പങ്കാളിയായി. ഇദ്ദേഹത്തിന്റെ ഗവേഷണപാടവം കമ്പനിക്കു വളരെ ഉപകരിച്ചു. സെയ്സും ഓട്ടോസ്കോട്ടും ചേർന്ന് സാങ്കേതികകാചങ്ങൾ നിർമ്മിക്കുന്ന ഒരു കമ്പനി 1884-ൽ സ്ഥാപിച്ചു. 1888-ൽ സെയ്സിന്റെ കാലശേഷം കമ്പനിയുടെ മുഴുവൻ ഉടമയായി. 1903-05 കാലഘട്ടത്തിൽ ഇദ്ദേഹം തന്റെ ഗവേഷണോപന്യാസങ്ങളുടെ ഒരു സമാഹാരം പ്രസിദ്ധീകരിച്ചു. 1905 ജനുവരി. 14-ന് ഇദ്ദേഹം അന്തരിച്ചു.
