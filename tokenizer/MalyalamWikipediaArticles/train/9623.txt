2016 ൽ പുറത്തിറങ്ങിയ ഇറാനിയൻ ചലച്ചിത്രമാണ് ദ സെയിൽസ്‍മാൻ. അസ്ഗർ ഫർഹാദി സംവിധാനം ചെയ്ത ഈ ചിത്രത്തിന് 2017 ൽ മികച്ച വിദേശ ചിത്രത്തിനുള്ള ഓസ്കാർ ലഭിച്ചിരുന്നു. 2016 ലെ കാൻസ് ചലച്ചിത്രമേളയുടെ മത്സര വിഭാഗത്തിലും ചിത്രം പ്രദർശിപ്പിച്ചിരുന്നു. കാൻസ് ചലച്ചിത്ര മേളയിൽ ഷഹാബ് ഹൊസൈൻ മികച്ച അഭിനേതാവിനുള്ള പുരസ്കാരവും അസ്ഗർ ഫർഹാദി മികച്ച തിരക്കഥക്കുള്ള പുരസ്കാരവും നേടിയിരുന്നു. 89ാമത് അക്കാദമി അവാർഡുകളിൽ മികച്ച വിദേശഭാഷാ ചിത്രത്തിനുളള അവാർഡാണ് ഈ ചിത്രത്തിന് ലഭിച്ചത്.ദോഹ ഫിലിം ഇൻസ്റ്റിറ്റിയൂട്ടാണ് ചിത്രത്തിന്റെ നിർമ്മാണത്തിന് ധനസഹായം നൽകിയത്.
ആർതർ മില്ലറുടെ 'ഡെത്ത് ഓഫ് എ സെയിൽസ്മാൻ' എന്ന നാടകത്തിലെ പ്രധാന കഥാപാത്രങ്ങളെ അവതരിപ്പിക്കുന്ന നവ ദമ്പതികളായ ഇമാദിന്റെയും റാണയുടെയും കഥയാണിത്. നേരത്തെ ഒരു വേശ്യ താമസിച്ചിരുന്ന അപ്പാർട്മെന്റിലേക്ക് താമസം മാറുന്നതോടെ അവരുടെ വ്യക്തിബന്ധങ്ങളിൽ വിള്ളലുണ്ടാകുന്നു. 
ഏഴ് മുസ്ലീം രാഷ്ട്രങ്ങളിൽ നിന്നുള്ളവർക്ക് യാത്രാവിലക്ക് ഏർപ്പെടുത്താനുള്ള അമേരിക്കൻ പ്രസിഡന്റ് ഡൊണാൾഡ് ട്രംപിന്റെ തീരുമാനത്തിൽ പ്രതിഷേധ സൂചകമായി ഓസ്‌കാർ പുരസ്‌കാര ചടങ്ങിൽ താൻ പങ്കെടുക്കില്ലെന്ന് സെയിൽസ്മാനിലെ നായിക  തരാനെ അലിദൂസ്തി ട്വീറ്റ് ചെയ്തിരുന്നു.
സെയിൽസ്മാന്റെ സംവിധായകൻ അസ്ഗർ ഫർഹാദി, ഏഴ് മുസ്ലീം രാഷ്ട്രങ്ങളിൽ നിന്നുള്ളവർക്ക് യാത്രാവിലക്ക് ഏർപ്പെടുത്താനുള്ള ട്രംപിന്റെ തീരുമാനത്തിൽ പ്രതിഷേധിച്ച് ഒാസ്‌കർ ചടങ്ങ് ബഹിഷ്‌കരിച്ചു. മറ്റ് ആറ് രാജ്യങ്ങളോടും ഐക്യദാർഢ്യം പ്രഖ്യാപിച്ചാണ് താൻ ചടങ്ങ് ബഹിഷ്‌കരിക്കുന്നതെന്ന് അദ്ദേഹം സന്ദേശത്തിൽ പറഞ്ഞു. അമേരിക്കയും അമരിക്കയുടെ ശത്രുക്കളും എന്ന നിലയിൽ ലോകത്തെ വിഭജിക്കുന്നത് ഭയം ജനിപ്പിക്കാനേ സഹായിക്കൂവെന്നാണ് ഫർഹാദിയുടെ നിലപാട്. 

