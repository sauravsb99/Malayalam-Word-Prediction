ഇന്ത്യയിലെ ഒരു സായുധ സംഘടനയാണ് ബബ്ബർ ഖൽസ ഇന്റർനാഷണൽ . ബബ്ബർ ഖൽസ എന്ന പേരിലും ഈ സംഘടന അറിയപ്പെടുന്നുണ്ട്.
ഇന്ത്യൻ ഗവൺമെന്റും ബ്രിട്ടീഷ് സർക്കാരും ബബ്ബർ ഖൽസയെ ഒരു ഭീകര സംഘടനയായാണ് പരിഗണിക്കുന്നത്. എന്നാൽ, അതിന്റെ പ്രവർത്തകർ ഒരു പ്രതിരോധ പ്രസ്ഥാനമായാണ് കരുതുന്നത്.
സിഖ് നവോത്ഥാന പ്രസ്ഥാനമായ നിരങ്കരി വിഭാഗവുമായി നടന്ന സംഘർഷങ്ങളെ തുടർന്ന് 1978ലാണ് ബബ്ബർ ഖൽസ ഇന്റർനാഷണൽ സ്ഥാപിതമായത്. 1970കളിൽ ഇന്ത്യൻ പഞ്ചാബിൽ ആരംഭിച്ച സായുധകലാപത്തിൽ ബബ്ബർ ഖൽസ ഇന്റർനാഷണൽ പ്രധാന പങ്ക് വഹിച്ചിരുന്നു. 
1980കളിൽ സജീവമായിരുന്ന സംഘടന 1990കൾക്ക് ശേഷം ക്ഷയിച്ചു. പോലീസ് നടത്തിയ ഏറ്റുമുട്ടൽ കൊലപാതകങ്ങളിൽ സംഘടനയുടെ പ്രധാന നേതാക്കളിൽ പലരും കൊല്ലപ്പെടുകയായിരുന്നു. കാനഡ, ജർമ്മനി, ബ്രിട്ടൻ, ഇന്ത്യ എന്നീ രാജ്യങ്ങളെല്ലാം ബബ്ബർ ഖൽസയെ ഭീകരവാദ സംഘടനയായി പ്രഖ്യാപിച്ചിട്ടുണ്ട്.
