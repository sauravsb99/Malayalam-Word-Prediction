കേരളത്തിലെ കൊല്ലം ജില്ലയിൽ ഏരൂർ ഗ്രാമപഞ്ചായത്തിലുള്ള ഒരു ഗ്രാമമാണ് ഏരൂർ. പുനലൂർ മുനിസിപ്പാലിറ്റിയിൽ നിന്നും പതിനാറു കിലോമീറ്റർ തെക്കുകിഴക്കും അഞ്ചൽ പട്ടണത്തിൽ നിന്നും നാലു കിലോമീറ്റർ കിഴക്കുമാറിയുമാണ് ഈ പഞ്ചായത്തിന്റെ സ്ഥാനം. പത്തനാപുരം താലൂക്കിൽപെട്ട 22.43 ചി.കി.മീ വിസ്തൃതിയുള്ള ഏരൂർ വില്ലേജും 19.7 ച.കി.മീ വിസ്തൃതിയുള്ള ആയിരനെല്ലൂർ വില്ലേജും ആര്യങ്കാവ് വനത്തിൽപെട്ട 2.61 ച.കി.മീ വനഭൂമിയും ഉൾപ്പെടെ ഈ പഞ്ചായത്തിന്റെ മൊത്തം വിസ്തൃതി 44.79 ച.കി.മീ ആണ്. ഏരൂർ ഗ്രാമത്തിന്റെ ചരിത്രം നൂറ്റാണ്ടുകൾക്കുമുമ്പാരംഭിക്കുന്നു. ഏരിന്റെ അതായത് കന്നുജോഡികളുടെ ഊരായതുകൊണ്ടാണ് ഏരൂര് എന്ന് ഈ ഗ്രാമത്തിന് പേരുണ്ടായതെന്ന് ഐതിഹ്യം. കൃഷിയും കന്നുകാലി വളർത്തലുമായിരുന്നു ഇവിടുത്തെ ഗ്രാമീണരുടെ മുഖ്യതൊഴിൽ.
