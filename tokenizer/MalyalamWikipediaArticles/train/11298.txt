ഡാലി സിറ്റി, അമേരിക്കൻ ഐക്യനാടുകളിലെ കാലിഫോർണിയയിൽ സാൻ മാറ്റിയോ കൗണ്ടിയിലെ ഒരു നഗരമാണ്. 2014 ലെ കണക്കുകൾ പ്രകാരം ഈ നഗരത്തിലെ ജനസംഖ്യ 106,094 ആണ്. സാൻഫ്രാൻസിസ്കോയുടെ തൊട്ടു തെക്ക് ഭാഗത്ത് സ്ഥിതി ചെയ്യുന്ന ഈ നഗരത്തിന് ഈ പേരു നൽകിയത്, വ്യവസായിയും ഭൂവുടമയുമായിരുന്ന ജോൺ ഡൊണാൾഡ് ഡാലിയെ ആദരിക്കുന്നതിനായാണ്.
2700 ബി.സി.യ്ക്കു മുമ്പുതന്നെ സാൻഫ്രാൻസിസ്കോ ഉൾക്കടൽ മേഖലയിൽ മനുഷ്യവാസമുള്ളതായി പുരാവസ്തു തെളിവുകൾ സൂചിപ്പിക്കുന്നു. ഒഹ്‍ലോൺ ഭാഷാ വിഭാഗത്തിൽപ്പെട്ട ജനങ്ങൾ വടക്കൻ കാലിഫോർണിയയിൽ ആറാം നൂറ്റാണ്ടു മുതൽക്കേ അധിവസിച്ചുവന്നിരുന്നു. പതിനാറാം നൂറ്റാണ്ടിന്റെ ആരംഭം മുതൽ സ്പെയിൻ അവരുടെ ഭൂപ്രദേശത്തിനുമേൽ അവകാശവാദം ഉന്നയിച്ചിരുന്നതെങ്കിലും, അൾട്ടാ കാലിഫോർണിയെ കോളനീകരിക്കുന്നതിനുള്ള ശ്രമത്തിന്റെ ഭാഗമായി ഡോൺ ഗാസ്പർ ഡി പോർട്ടോളയുടെ നേതൃത്വത്തിലുള്ള ഒരു പര്യവേക്ഷണ സംഘം സാൻ ഫ്രാൻസിസ്കോ ഉൾക്കടലിന്റെ അസ്തിത്വത്തെക്കുറിച്ചു മനസ്സിലാക്കി 1769 ൽ സാൻ ഫ്രാൻസിസ്കോ ഉൾക്കടൽ പ്രദേശത്ത് എത്തിച്ചേരുന്നതുവരെ യൂറോപ്യൻമാരുമായി താരതമ്യേന കുറച്ചുമാത്രമേ അവർക്ക് സമ്പർക്കമുണ്ടായിരുന്നുള്ളൂ.
അമേരിക്കൻ ഐക്യനാടുകളിലെ സെൻസസ് ബ്യൂറോയുടെ കണക്കനുസരിച്ച്, ഈ നഗരത്തിന്റെ മൊത്തം വിസ്തീർണം 7.7 ചതുരശ്ര മൈൽ ആണ്. ഇതുമുഴുവൻ കരപ്രദേശമാണ്. സാൻ ഫ്രാൻസിസ്കോ, ബ്രിസ്ബെയ്ൻ, സൌത്ത് സാൻ ഫ്രാൻസിസ്കോ, കോൾമ എന്നിവയാണ് ഡാലി സിറ്റിയുടെ അതിരുകളായി വരുന്നത്.
