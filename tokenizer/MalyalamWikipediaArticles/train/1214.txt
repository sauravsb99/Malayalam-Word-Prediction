റോബർട്ട് ജെയിംസ് വോളറുടെ അതേ പേരിൽ പ്രസിദ്ധീകരിച്ച നോവലിനെ ആസ്പദമാക്കി 1995-ൽ പുറത്തിറങ്ങിയ ഒരു റൊമാന്റിക് ചലച്ചിത്രമാണ് ദ ബ്രിഡ്ജസ് ഓഫ് മാഡിസൺ കൗണ്ടി. ആംബ്ലിൻ എന്റർടൈൻമെന്റും മാൽപാസോ പ്രൊഡക്ഷനും നിർമിച്ച ഈ ചിത്രം വാർണർ ബ്രദേഴ്സ് എന്റർടൈൻമെന്റ് വിതരണം ചെയ്തു. ക്ലിന്റ് ഈസ്റ്റ്വുഡ് നിർമ്മാണവും സംവിധാനവും നിർവഹിച്ച ഈ ചിത്രത്തിൽ കാതലീൻ കെന്നഡി സഹ നിർമാതാവും റിച്ചാർഡ് ലാ ഗ്രേവെനീസ് തിരക്കഥയും എഴുതി. 
അയോവയിലെ ഒരു കൃഷിയിടത്തിൽ ഭർത്താവും രണ്ടു കുട്ടികളുമൊത്ത് താമസിക്കുന്ന ഫ്രാൻസെസ്ക എന്ന കഥാപാത്രത്തെ കുറിച്ചാണ് ഈ ചിത്രം. 1965 ൽ അവർ റോബർട്ട് എന്ന നാഷണൽ ജ്യോഗ്രാഫിക് ഫോട്ടോഗ്രാഫറെ കണ്ടുമുട്ടി. അവർ തുടർന്ന് നാലുദിവസം അവിഹിത ബന്ധത്തിൽ ഏർപ്പെടുന്നു. ഇത് അവർ ഇരുവരുടെയും ജീവിതം എന്നെന്നേക്കുമായി മാറ്റിമറിക്കുന്നു. ഈ ചലച്ചിത്രം ലോകമെമ്പാടു നിന്നും 182 മില്യൺ ഡോളർ സമ്പാദിക്കുകയും നിരൂപക പ്രശംസ നേടുകയും ചെയ്തു. ഈ ചിത്രത്തിലെ പ്രകടനത്തിന് സ്ട്രീപ്പിന് 1996 ൽ മികച്ച നടിക്കുള്ള അക്കാദമി അവാർഡ് നാമനിർദ്ദേശം ലഭിച്ചു. 
