ന്യൂഡൽഹി ആസ്ഥാനമായുള്ള ഐ.സി.എം.ആർ. അഥവാ ഇന്ത്യൻ കൗൺസിൽ ഓഫ് മെഡിക്കൽ റിസർച്ച്, ജീവവൈദ്യ ഗവേഷണങ്ങൾ രൂപീകരിക്കാനും, എകോപിപ്പിക്കാനും, പോഷിപ്പിക്കാനുമുള്ള ഇന്ത്യയിലെ പരമോന്നത സ്ഥാപനമാണ്‌. 2011-ൽ ശതാബ്ദി ആഘോഷിക്കുന്ന ഐ.സി.എം.ആർ ലോകത്തിലെ ഏറ്റവും പഴക്കമുള്ള വൈദ്യഗവേഷണ പ്രസ്ഥാനങ്ങളിൽ ഒന്നാണ് 
1911-ൽ, വൈദ്യ ഗവേഷണങ്ങൾ പ്രായോജകം ചെയ്യാനും ഏകോപിക്കാനുമായി, ഇന്ത്യൻ റിസർച്ച് ഫണ്ട്‌ അസോസിയേഷൻ എന്ന പേരിൽ ബ്രിട്ടീഷ് ഭരണം ഇതിന് തുടക്കമിട്ടു. സ്വാതന്ത്ര്യാനന്തരം ഇതിന്റെ രൂപത്തിലും പ്രവർത്തനത്തിലും പ്രധാന മാറ്റങ്ങൾ സംഭവിച്ചു. 1949-ൽ, ഇന്ത്യൻ കൗൺസിൽ ഓഫ് മെഡിക്കൽ റിസർച്ച് എന്ന് പുനർനാമകരണം ചെയ്ത് ഇതിന്റെ ഘടനയിലും പ്രവർത്തനങ്ങളിലും വലിയ മാറ്റങ്ങൾ ഉണ്ടാക്കി. കേന്ദ്ര സർക്കാരിന്റെ കുടുംബക്ഷേമ മന്ത്രാലയമാണ് ഇതിന്റെ പ്രവർത്തങ്ങൾക്കുള്ള ധനം നൽകുന്നത്.
ദേശീയ ആരോഗ്യ മുൻഗണനകളായ പകർച്ചരോഗങ്ങളുടെ നിയന്ത്രണം, ജനന നിയന്ത്രണം, മാതൃ-ശിശു ആരോഗ്യം, പോഷണ വൈകല്യ നിയന്ത്രണം, മെച്ചപ്പെട്ട ആരോഗ്യ സേവന രീതികൾ വികസിപ്പിക്കുക,പരിസ്ഥിതി സംബന്ധമായും തൊഴിൽജന്യവുമായ ആരോഗ്യ പ്രശ്നങ്ങൾക്ക് പരിഹാരം കണ്ടെത്തുക, പകരാത്ത രോഗങ്ങളായ അർബുദം,ഹൃദയ രോഗങ്ങൾ, അന്ധത, പ്രമേഹം മറ്റ് പോഷണ-പരിണാമ അസുഖങ്ങൾ, രക്തസംബന്ധമായ അസുഖങ്ങൾ, മാനസികാരോഗ്യ ഗവേഷണം ,പരമ്പരാഗത ചികിത്സ ഉൾപ്പെടെയുള്ള മരുന്ന് ഗവേഷണം എന്നിവയാണ് പ്രധാന മേഖലകൾ . ജനങ്ങളുടെ രോഗക്ലേശങ്ങൾ കുറച്ച്‌ ആരോഗ്യ പോഷണവും സുസ്ഥിതിയും ലഭ്യമാക്കുകയാണ് പ്രവർത്തന ലക്ഷ്യങ്ങൾ.    
