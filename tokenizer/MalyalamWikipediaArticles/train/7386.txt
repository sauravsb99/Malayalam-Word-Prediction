സാമൂഹികമാദ്ധ്യമങ്ങളിൽ മലയാളികൾ ഉപയോഗിക്കുന്ന ഒരു ചുരുക്കെഴുത്താണ് ഒ.എം.കെ.വി. അഥവാ OMKV. ഹാഷ്‌ടാഗായി #OMKV എന്നും ഉപയോഗിക്കപ്പെടുന്നു. ഓട് മൈരേ കണ്ടം വഴി എന്നതിന്റെ ഇംഗ്ലീഷ് അക്ഷരമാല ഉപയോഗിച്ചുള്ള ചുരുക്കമായാണ് ഒ.എം.കെ.വി. എന്നുപയോഗിക്കുന്നത്. ഈ വാക്യാംശത്തിലെ മൈര് എന്ന പദം മലയാളത്തിൽ തെറിപ്പദമായി കണക്കാക്കപ്പെടുന്നതിനാൽ പകരമായി മലരേ എന്നും പ്രയോഗിച്ചുവരുന്നു. വാചികസംഭാഷണങ്ങളിൽ ഉപയോഗിക്കപ്പെടുന്ന പോടാ, കോപ്പേ എന്നതിലും ഒരു പടി കടന്ന അർത്ഥത്തിലാണ് ഒ.എം.കെ.വി. ഉപയോഗിക്കപ്പെടുന്നതെന്ന് നിരീക്ഷണമുണ്ട്.
2017 ഡിസംബറിൽ കസബ ചലച്ചിത്രത്തിലെ സ്ത്രീവിരുദ്ധത സംബന്ധിച്ച വിവാദത്തിനിടയിൽ, നടി പാർവ്വതി, OMKV എന്ന് കൈത്തുന്നൽ ചെയ്ത തുന്നൽത്തുണിയുടെ ചിത്രം ട്വിറ്ററിൽ പങ്ക് വെച്ചത് ഈ പ്രയോഗം പെട്ടെന്ന് കൂടുതൽ പ്രചാരം നേടാൻ കാരണമായി.
ഫേസ്‌ബുക്കിലെ കൂട്ടായ്മയായ ഫാൻ ഫൈറ്റ്സ് ക്ലബിലെ അനൗപചാരിക ചർച്ചകൾക്കിടയിൽ ഉരുത്തിരിഞ്ഞ് വന്ന ചുരുക്കെഴുത്താണ് ഒ.എം.കെ.വി. എന്നൊരു വാദമാണ് കൂടുതൽ ശക്തം. വാക്യരൂപത്തിലുള്ള പ്രയോഗം വടക്കൻ കേരളത്തിൽ പണ്ട് മുതലേ ഉപയോഗത്തിലുണ്ടെന്നും വാദമുണ്ട്.
2017 ഡിസംബറിൽ ഐഎഫ്എഫ്കെ വേദിയിൽ നടന്ന തുറന്ന ചർച്ചാവേദിയിൽ നടി പാർവ്വതി കസബ എന്ന ചലച്ചിത്രം നിർഭാഗ്യവശാൽ കാണേണ്ടി വന്നു എന്നും മമ്മൂട്ടിയെ പേരെടുത്തു പരാമർശിക്കാതെ, പ്രതിഭ തെളിയിച്ച ഒരു മഹാനടൻ ചിത്രത്തിലെ ഒരു ഭാഗത്ത് സ്ത്രീകളോട് അപകീർത്തികരമായ രീതിയിൽ സംഭാഷണം നടത്തുന്നുണ്ടെന്നും സിനിമ ജീവിതത്തെയും സമൂഹത്തെയും പ്രതിഫലിപ്പിക്കുന്നതാണെന്ന് കരുതുന്നതിനാൽ ഇത് സങ്കടകരമാണെന്നും അഭിപ്രായപ്പെടുന്നതോട്കൂടിയാണ് ഒ.എം.കെ.വി.യെ പ്രചുരപ്രചാരത്തിലെത്തിച്ച സംഭവപരമ്പരകൾക്ക് തുടക്കമാകുന്നത്.
പാർവ്വതിയുടെ ഈ അഭിപ്രായപ്രകടനത്തിന്ന് മറുപടി എന്ന നിലയിൽ സംവിധായകൻ ജൂഡ് ആന്തണി ജോസഫ്, സർക്കസിലെ കുരങ്ങ് സർക്കസ് മുതലാളിമാരെ വിമർശിക്കുന്നു എന്ന് പാർവ്വതിയെ വ്യംഗ്യമായി പരാമർശിച്ചൊരു കുറിപ്പ് ഫേസ്‌ബുക്കിൽ പ്രസിദ്ധീകരിക്കുകയുണ്ടായി. ഇതിനെ തുടർന്ന് ആരെയും പേരെടുത്ത് പറയാതെ പാർവ്വതി, ഫെമിനിച്ചി സ്പീക്കിംഗ് എന്ന ഹാഷ് ടാഗോട് കൂടി OMKV എന്നു തുന്നിയ തുണിയുടെ ചിത്രം "എല്ലാ സർക്കസ് മുതലാളിമാർക്കും" എന്ന് ട്വീറ്റ് ചെയ്യുകയുണ്ടായി. പാർവ്വതിയെ അനുകൂലിച്ചും പ്രതികൂലിച്ചും ധാരാളം വാദങ്ങളുണ്ടാവുകയും പാർവ്വതിയെ ഒഴിവാക്കാനും പാർവ്വതി അഭിനയിക്കുന്ന ചലച്ചിത്രങ്ങൾ പരാജയപ്പെടുത്താനും, യൂട്യൂബിൽ പാർവ്വതിയുടെ പുതിയ ചിത്രത്തിന്റെ ഗാനത്തിനെതിരെ ഡിസ്‌ലൈക് ആക്രമണത്തിനും അഹ്വാനമുണ്ടായി.പാർവ്വതിയുടെ ഈ ട്വീറ്റിനു ശേഷം ജൂഡ് ആന്തണി തന്റെ ഫേസ്ബുക്ക് താളിൽ കണ്ടത്തിന്റെ മധ്യത്തിലൂടെ ഓടുന്ന ഒരു പെൺകുട്ടിയുടെ വർണ്ണചിത്രം പോസ്റ്റ് ചെയ്തിരുന്നു. പാർവ്വതിയേയോ മറ്റ് വിമർശകരെയോ പേരെടുത്ത് പറഞ്ഞിട്ടില്ലെങ്കിലും ഇത് പാർവ്വതിയ്ക്കുള്ള മറുപടിയായാണ് സാമൂഹമാധ്യമങ്ങൾ നിരീക്ഷിച്ചത്.പാർവ്വതിയെ അനുകൂലിച്ചതിന്റെ പേരിൽ റീമ കല്ലിങ്കലിനോടും ഇതേ വിധത്തിൽ സൈബർ ആക്രമണം ഉണ്ടാവുകയും റീമ കല്ലിങ്കലിന്റെ ഭർത്താവ് ആഷിക് അബു സംവിധാനം ചെയ്ത മായാനദി എന്ന ചലച്ചിത്രം കാണരുതെന്ന് മമ്മൂട്ടിയുടെ ആരാധകരുടെ പേരിൽ സാമൂഹ്യമാദ്ധ്യമങ്ങളിൽ പ്രചരണം നടക്കുകയും ചെയ്തു.ഈ സംഭവവികാസങ്ങളോടു കൂടിയാണ് ഒ.എം.കെ.വി. പ്രചുരപ്രചാരത്തിൽ ആയത് എന്ന് നിരീക്ഷിക്കപ്പെട്ടിട്ടുണ്ട്.എന്നാൽ തനിക്കു വേണ്ടി പ്രതികരിക്കാനോ പ്രതിരോധിക്കാനോ ആരേയും ഇന്നേ വരെ ചുമതലപ്പെടുത്തിയിട്ടില്ലെന്നും ആവിഷ്‌കാര സ്വാതന്ത്ര്യം പോലെ പ്രധാനപ്പെട്ടതാണ് അഭിപ്രായ സ്വാതന്ത്യമെന്നും മമ്മൂട്ടി അഭിപ്രായപ്പെട്ടു.അവതരിപ്പിക്കുന്ന കഥാപാത്രം സമൂഹത്തെ എങ്ങനെ സ്വാധീനിക്കുമെന്ന് തിരക്കഥാകൃത്തും സംവിധായകനും താരവും പരിശോധിക്കണമെന്ന് മാത്രമാണ് താൻ ഉദ്ദേശിച്ചത് എന്ന് പാർവ്വതി പിന്നീട് വിശദീകരിക്കുകയുണ്ടായി.
ഒ.എം.കെ.വി. എന്ന് ആരോ പറഞ്ഞതല്ല, പുരുഷകേന്ദ്രീകൃതമായ ഒരു സമൂഹത്തിൽ ഒരു യുവതി പറഞ്ഞതാണ് സമൂഹത്തിലെ ഒരു വിഭാഗത്തെ പ്രകോപിപ്പിച്ചത് എന്ന് ഇതുമായി ബന്ധപ്പെട്ട് പ്രക്ഷേപണം ചെയ്ത ചില ദൃശ്യമാധ്യമ പരിപാടികളുടെ അവതാരകർ അഭിപ്രായപ്പെടുകയുണ്ടായി. സാമൂഹിക മാദ്ധ്യമങ്ങളിൽ തന്നെ വിവിധ സന്ദർഭങ്ങളിൽ ഒ.എം.കെ.വി. എന്ന് മുമ്പേ തന്നെ പ്രയോഗിക്കപ്പെട്ടിട്ടുണ്ടെങ്കിലും അവയൊന്നും ഇത്ര വലിയൊരു കോളിളക്കം സൃഷ്ടിച്ചിരുന്നില്ല എന്നും ഇവർ ചൂണ്ടിക്കാട്ടുന്നു. എന്നാൽ ഈ വിവാദത്തിന്റെ പാരമ്യത്തിൽ തന്നെ കസബയിലെ സ്ത്രീ വിരുദ്ധതയെന്നതക്കമുള്ള ആരോപണങ്ങളെ തള്ളിക്കളഞ്ഞു കൊണ്ട് സാധാരണക്കാരിയായ ഒരു വീട്ടമ്മ രംഗത്തെത്തിയതും മാധ്യമങ്ങളിൽ വാർത്തയായി.  കസബയിലെ വിവാദരംഗത്ത് മമ്മൂട്ടിക്കൊപ്പം അഭിനയിച്ച ഉത്തരാഖണ്ഡ് സ്വദേശിയും മോഡലുമായ ജ്യോതി ഷാ കസബയെയും അതിലെ രംഗങ്ങളേയും സിനിമ എന്ന തലത്തിൽ മാത്രം കണ്ടാൽ മതിയെന്നും നന്മ മാത്രം കാണിക്കാനുള്ളതല്ല സിനിമ എന്നും വിമർശകർ സഹിഷ്ണുത കാണിക്കയാണ് വേണ്ടതെന്നും അഭിപ്രായപ്പെടുകയുണ്ടായി.
മീഡിയവൺ, മനോരമ തുടങ്ങിയ മാദ്ധ്യമങ്ങൾ ഇത് സംബന്ധിച്ച വാർത്തകൾ നൽകിയപ്പോൾ വാക്യത്തിലെ തെറിപ്പദത്തിന് പകരമായി മോനേ, മുതലാളി തുടങ്ങിയ പദങ്ങൾ ഉപയോഗിച്ചതും വിമർശനത്തിനിടയാക്കിയിരുന്നു. ഏഷ്യാനെറ്റ് ന്യൂസ് "എന്താണ് OMKV?" എന്ന പേരിൽ അവതരിപ്പിച്ച ഒരു പരിപാടിയിൽ "എം" ഒരു തെറിയാണ് എന്നു പറയുന്നുണ്ടെങ്കിലും എന്താണ് ഈ തെറി എന്ന് വ്യക്തമായി പറയുകയോ എഴുതികാണിക്കുകയോ ചെയ്യുകയുണ്ടായില്ല.
ചുരുങ്ങിയ കാലത്തിനുള്ളിൽ ഒ.എം.കെ.വിയ്ക്ക് പല അർത്ഥഭേദങ്ങളും സംജാതമായി. 'ഓട് മുഖ്യാ കടപ്പുറം വഴി'എന്ന പ്രയോഗം ഇതിലൊന്നാണ്. ഇതിനു പുറമേ ചില സന്ദർഭങ്ങളിൽ ഒ.എം.കെ.വി യോട് സമാനമായ ചുരുക്കെഴുത്തുകൾ സൃഷ്ടിക്കപ്പെടുകയുമുണ്ടായിട്ടുണ്ട്. കേരള ബ്ലാസ്റ്റേഴ്സും ബംഗളൂരു വെസ്റ്റ് ബ്ലോക്ക് ബ്ലൂസും തമ്മിലുള്ള ഫുട്ബോൾ മത്സരത്തോടനുബന്ധിച്ച് ബ്ലാസ്റ്റേഴ്സ് ആരാധകർ ഒ.എം.കെ.വി. യെ പരിഷ്‌കരിച്ച് ഒ.ബി.കെ.വി. യാക്കി, "ഓട് ബംഗളൂരു കണ്ടം വഴി" എന്നെഴുതിയ ബാനർ പ്രദർശിപ്പിച്ചറ്റത് മാധ്യമങ്ങളിൽ ചിത്രമടക്കമുള്ള വാർത്തയായി വന്നിരുന്നു.
ഈ ലേഖനം അപൂർണ്ണമാണ്‌. ഇതു പൂർത്തിയാക്കുവാൻ സഹകരിക്കുക.
