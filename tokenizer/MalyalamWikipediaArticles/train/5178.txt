മധ്യകാല ഘട്ടത്തിലെ പ്രശസ്തനായ ഒരു ചരിത്രകാരനായിരുന്നു ഷംസി സിറാജ് അഫീഫ്. താരിഖെഫിറൂസ് ഷാഹി എന്ന ചരിത്രകൃതിയുടെ കർത്താവ് എന്ന നിലയിലാണ് അഫീഫ് പ്രശസ്തനായത്. ശരിയായ പേര് ഷംസ് അൽദീൻ സിറാജ് അഫീഫ് എന്നാണ്. ഫിറോസ്ഷാ തുഗ്ലക്കിന്റെ കൊട്ടാരസേവകരിൽ ഒരാളായിരുന്നു ഷംസ്അൽദീൻ സിറാജ് അഫീഫ്. ഏതെങ്കിലും ഭരണാധികാരിയുടെ നിർദ്ദേശാനുസരണമാണോ പ്രതിഫലേച്ഛകൊണ്ടാണോ ഈ കൃതി രചിച്ചതെന്ന് വ്യക്തമല്ല. ടൈമൂർ ഇന്ത്യ ആക്രമിച്ച് വളരെക്കാലം കഴിയുന്നതിനു മുൻപാണ് ഈ കൃതി രചിക്കപ്പെട്ടതെന്ന് കരുതപ്പെടുന്നു. തിമൂറിന്റെ ആക്രമണത്തിനുമുമ്പുള്ള ഇന്ത്യയിലെ സുൽത്താൻ ഭരണകാലത്തിന്റെ സുവർണദശ വർണിക്കുകയായിരുന്നു ഗ്രന്ഥകർത്താവിന്റെ ലക്ഷ്യം. പല കുറിപ്പുകളും സമകാലികസംഭവവർണനകളുമാണ് ഈ കൃതി രചിക്കാനായി അഫീഫ് ആശ്രയിച്ചത്. തുഗ്ലക്കുവംശത്തിലെ രാജാക്കന്മാരുടെ പ്രത്യേകിച്ച് ഫിറോസ്ഷാ തുഗ്ലക്കിന്റെ ഭരണകാലത്തെപ്പറ്റി അറിവു നൽകുന്നതിന് അഫീഫ് ഷംസി സിറാജിന്റെ ഈ കൃതി സഹായകമാണ്.
