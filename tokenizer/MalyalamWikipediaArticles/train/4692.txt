1737 മുതൽ കാർത്തൂസിയൻ സന്യാസിമാർ നിർമ്മിച്ചുകൊണ്ടിരിക്കുന്ന ഒരു ഫ്രെഞ്ച് മധുരമദ്യമാണ് ഷാത്തൂസ് . ഫ്രാൻസ്വാ ഹാനിബാൾ ദ് എസ്ട്രീസ് എന്ന പടത്തലവന്റേതായി പറയപ്പെടുന്ന 1605-ലെ ഒരു കുറിപ്പിലേതാണ് ഇതിന്റെ ചേരുവ. കുറിപ്പിൽ നിഷ്കർഷിച്ചിരുന്ന നിർമ്മാണവിധിയുടെ സങ്കീർണ്ണതകൾ ഗ്രഹിച്ച് അത് പ്രയോഗത്തിലാക്കാൻ സന്യാസികൾക്ക് ഒരു നൂറ്റാണ്ടിലധികം കാലം വേണ്ടിവന്നു. വാറ്റുചാരായത്തെ 130 ഇനം ഔഷധപ്പുല്ലുകളും ചെടികളും പൂക്കളും ചേർത്തു മൂപ്പിച്ചാണ് ഇതു നിർമ്മിക്കുന്നത്. 
ഫ്രാൻസിൽ ഗ്രെനോബിൾ പ്രദേശത്തെ ഷാത്തൂസ് മലനിരകളിലുള്ള ഗ്രാൻഡ് കാർത്തൂസ് സന്യാസാശ്രമവുമായി ബന്ധപ്പെട്ടാണ് 'ഷാത്തൂസ്' എന്ന പേരുണ്ടായത്. അടുത്തുള്ള 'വോയ്റോൺ' പട്ടണത്തിലുള്ള അവരുടെ വാറ്റുശാലയിലാണ് ഇതുണ്ടാക്കുന്നത്. 1980-കൾ വരെ, സ്പെയിനിലെ ടറാഗോണായിലും, ഇതിന്റെ ഒരു ഒരു വാറ്റുശാല ഉണ്ടായിരുന്നു.
ഈ മദ്യവുമായി ബന്ധപ്പെട്ട് 'ഷാത്തൂസ്' എന്ന പേരിൽ തന്നെ ഒരു നിറവുമുണ്ട്. കുപ്പികൾക്കുള്ളിലും മൂത്ത് മെച്ചപ്പെടുന്ന അപൂർവം മദ്യങ്ങളിലൊന്നാണിത്.
