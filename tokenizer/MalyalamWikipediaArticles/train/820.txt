
ഫാബേസീ കുടുംബത്തില്പെട്ട പടർന്നുകയറുന്ന സപുഷ്പിയായ ഒരു കുറ്റിച്ചെടിയാണ് നഞ്ചുവള്ളി. . പന്നിവള്ളി, കാർക്കൊടി എന്നീ പേരുകൾ കൂടി ഉണ്ട്. നിത്യഹരിതവനങ്ങളിലും അർദ്ധ നിത്യഹരിത വനങ്ങളിലും വളരുന്നു. ഫെബ്രുവരി മുതൽ ഡിസംബർ വരെയുള്ള കാലത്താണ് പൂക്കളും കായ്കളും ഉണ്ടാകുന്നത്. പശ്ചിമഘട്ടത്തിലെ തദ്ദേശ സസ്യമായ ഈ ചെടി മഹാരാഷ്ട്ര, കർണാടക, കേരളം, തമിഴ്നാട് എന്നീ സംസ്ഥാനങ്ങളിൽ കണ്ടുവരുന്നു. കേരളത്തിൽ പാലക്കാട്, ഇടുക്കി, പത്തനംതിട്ട, കണ്ണൂർ, കൊല്ലം, തൃശ്ശൂർ, വയനാട് എന്നീ ജില്ലകളിൽ കണ്ടെത്തിയിട്ടുണ്ട്.
തണ്ടുകൾ നേരിയതും മിനുസമുള്ളതുമാണ്. ഇലകൾ 3 മുതൽ 9 വരെ അണ്ഡാകൃതിയിൽ അറ്റം കൂർത്ത പത്രകങ്ങളുള്ള സംയുക്തപത്രങ്ങളാണ്. വെളുത്ത നിറമുള്ള പൂവുകൾ കുലകളായി വിരിയുന്നു. 5 * 2.5 സെ.മീ വലിപ്പത്തിൽ കാപ്പിനിറമുള്ള വിത്തുസഞ്ചിയിൽ 2 വിത്തുകൾ കാണാം.
