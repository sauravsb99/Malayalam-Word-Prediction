
ഇറ്റലിയിലെ മിലാൻ ആസ്ഥാനമാക്കി പ്രവർത്തിക്കുന്ന ഒരു ഫുട്ബോൾ ക്ലബ്ബാണ് എ.സി. മിലാൻ.1899 ഡിസംബർ 13ന് മിലാൻ ക്രിക്കറ്റ് ആൻഡ് ഫുട്ബോൾ ക്ലബ്ബ് എന്ന പേരിലാണ് ഈ ക്ലബ്ബ് രൂപം കൊണ്ടത്.
കറുപ്പും ചുവപ്പും വരകളുള്ളതാണ് മിലാന്റെ ജഴ്സി. സാൻ സീറോ സ്റ്റേഡിയം ഹോം ഗ്രൗണ്ടായി ഇന്റർമിലാനുമായി പങ്കുവെയ്ക്കുന്നു. 1908-ൽ എ.സി. മിലാനിൽ നിന്ന് പിരിഞ്ഞ് രൂപീകരിക്കപ്പെട്ടതാണ് ഇന്റർ. ഈ രണ്ട് ക്ലബ്ബുകൾ തമ്മിലുള്ള വൈരം ഫുട്ബോൾ ലോകത്തെ ഏറ്റവും പ്രധാനപ്പെട്ടവയിൽ ഒന്നാണ്.
ഇറ്റാലിയൻ ഫുട്ബോളിലെ ഏറ്റവും ഉയർന്ന ലീഗായ സീരി എയിലാണ് മിലാൻ കളിക്കുന്നത്. 18 തവണ സീരി എ ലീഗ്, 5 തവണ കോപ്പ ഇറ്റാലിയ, 6 തവണ സൂപ്പർകോപ്പ ഇറ്റാലിയാന എന്നിവ മിലാന്റെ കിരീടനേട്ടങ്ങളിൽ ഉൾപ്പെടുന്നു.
മിലാൻ ഏഴ് തവണ ചാമ്പ്യൻസ് ലീഗ് നേടിയിട്ടുണ്ട്. 5 യുവെഫ സൂപ്പർ കപ്പുകൾ, 2 യുവേഫ കപ്പ് വിന്നേഴ്സ് കപ്പുകൾ, 3 ഇന്റർകോണ്ടിനന്റൽ കപ്പുകൾ, ഒരു ഫിഫ വേൾഡ് കപ്പ് എന്നിവയും മിലാൻ നേടിയിട്ടുണ്ട്.
