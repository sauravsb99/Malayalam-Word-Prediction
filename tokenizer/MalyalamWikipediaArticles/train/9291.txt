കാക്കസസ് പർ‌‌വതനിരകൾക്ക് തെക്ക് കരിംകടലിനും കസ്പിയൻ കടലിനും ഇടയ്ക്കുള്ള ഭൂഭാഗത്ത് നിലവിലിരുന്ന ഒരു പുരാതന രാജ്യം. ബി. സി. 6-4 ശതകങ്ങൾക്കിടയ്ക്ക് ഇത് സ്ഥാപിതമായി. ബി. സി. 65 വരെ സ്വതന്ത്രാവസ്ഥയിൽ തുടർന്ന ഐബീരിയയെ റോമൻ സൈന്യാധിപൻ ആയിരുന്ന പോം‌‌പീ റോമാസാമ്രാജ്യത്തിന്റെ ആധിപത്യത്തിൻ കീഴിലാക്കി. എ. ഡി. 5-6 ശതകങ്ങളിലെ ബൈസാന്തിയൻ-സസ്സാനിയൻ അധികാരവടം‌‌വലികളിൽ ഐബീരിയയും ഭാഗഭാക്കായിരുന്നു. പിൽക്കാലത്തു പേർഷ്യയിലെ രാജാവായിരുന്ന കോസ്റോസ് I ഐബീരിയയിലെ രാജസ്ഥാനത്തെ അധികാരഭ്രഷ്ടമാക്കിയതോടെ ഈരാജ്യം നാമാവശേഷമായി. 8-ം ശതകത്തിനു ശേഷം ഐബീരിയ പ്രദേശം ജൊർജിയയോടു കൂട്ടിച്ചേർത്തു; ഐബീരിയയുടെ പിൽക്കാല ചരിത്രം ജോർജിയൻ എസ്. എസ്. ആർ ചരിത്രത്തിന്റെ ഭാഗമാണ്.
ഇന്ന് ഐബീരിയ എന്നു വിളിക്കപ്പെടുന്നത് തെക്കുപടിഞ്ഞാറെ യൂറോപ്പിലെ സ്പെയിനും പോർച്ചുഗലും ഉൾപ്പെടുന്ന ഉപദ്വീപിനെ യാണ്. സ്പെയിനിന്റെ ദക്ഷിണ പൂർ‌‌വമേഖലകളെ ചാരിത്രാതീതകാലത്ത് അധിവസിച്ചിരുന്ന പ്രാകൃതജനവർഗത്തിന് നരവംശാസ്ത്രജ്ഞന്മാർ ഐബീരിയൻ എന്ന പേരാണ് നൽകിയിട്ടുള്ളത്. ഐബീരസ് നദിയിൽ നിന്നാണ് ഈ പേർ വന്നിട്ടുള്ളത്. ഇക്കാരണത്താൽ ഈ മേഖലയുൾക്കൊണ്ട ഭൂഭാഗം ഐബീരിയൻ ഉപദ്വീപ് എന്നു വിളിക്കപ്പെട്ടു.
ഐബീരിയാ അതിർത്തിയിൽ 85 ശതമാനത്തോളം അറ്റ്‌ലാന്റിക് സമുദ്രവും മെഡിറ്ററേനിയൻ കടലും മാണ്; വടക്കേഅതിര് പിരണീസ് പർ‌‌വതനിരയും. ഉപദ്വീപിന്റെ 70 ശതമാനത്തോളം 610 മീറ്റരിലേറെ ഉയരമുള്ള ഉന്നത മേഖലയാണ്. മെസീത എന്നു വിളിക്കപ്പെടുന്ന ഈ പീഠഭൂമി പടിഞ്ഞാറോട്ടും തെക്കുപടിഞ്ഞാറോട്ടും ചാഞ്ഞിറങ്ങുന്ന മട്ടിലാണ് കിടക്കുന്നത്. ഇവിടെ ഉത്ഭവിച്ചൊഴുകുന്ന സാമാന്യം ദൈർഘ്യമുള്ള അഞ്ചു നദീവ്യൂഹങ്ങളുണ്ട്. ഉപദ്വീപിന്റെ പകുതിയിലേറെയും സസ്യാവൃതമാണ്. തുറസ്സായ കുറ്റിക്കാടുകളും പുൽമേടുകളും കുറവല്ല. കേവലം 10 ശതമാനം പ്രദേശമാണ് വനങ്ങളായി ഉള്ളത്. ഈ ഉപദ്വീപിന്റെ ഭാഗമായ കേപ്റോച്ച് ആണ് യൂറോപ്പ് വങ്കരയുടെ പശ്ചിമാഗ്രം.
