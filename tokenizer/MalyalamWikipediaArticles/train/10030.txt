ഒന്നാം കുരിശുയുദ്ധ നേതാവും ആന്റിയോക്കിലെ മുൻ റീജന്റുമാണ് ടാങ് ക്രെഡ് . നോർമൻ ഭരണാധികാരിയായിരുന്ന റോബർട്ട് ഗിസ്കാർഡിന്റെ മകൾ എമ്മയുടെയും ഒഡോയുടെയും മകനായി സു. 1076-ൽ ഇദ്ദേഹം ജനിച്ചു. 1096-ൽ കുരിശുയുദ്ധത്തിൽ പങ്കു ചേർന്നു. ഏഷ്യാമൈനറിലെ ഹെരാക്ളിസിൽ വച്ച് ഇദ്ദേഹം മുഖ്യസേനയിൽ നിന്നും വ്യതിചലിച്ചു നീങ്ങി. തുടർന്ന് നൈസിലും സിലിഷ്യയിലും ആക്രമണം നടത്തി. 1907-ഓടെ ഇദ്ദേഹം കുരിശുയുദ്ധത്തിലെ മുഖ്യസേനയോടൊപ്പം വീണ്ടും ചേർന്നു. ഡൊറിലിയം യുദ്ധത്തിലും ആന്റിയോക് പിടിച്ചടക്കുന്നതിലും ടാങ്ക്രെഡ് പങ്കാളിയായിരുന്നു. 1099-ൽ ജറുസലേം കീഴടക്കുന്നതിലും ഇദ്ദേഹത്തിന് പങ്കുണ്ടായിരുന്നു.
ആന്റിയോക്കിലെ രാജകുമാരനായിരുന്ന ബൊഹിമണ്ട് തുർക്കികളോടു തോറ്റതോടെ ടാങ്ക്രെഡ് ആന്റിയോക്കിലെ റീജന്റായി . എഡേസയിലെ ഭരണാധികാരിയായിരുന്ന ബാൾഡ്വിൻ കക 1104-ൽ മുസ്ലീങ്ങളോടു പരാജയപ്പെട്ടപ്പോൾ ഇദ്ദേഹം എഡേസയിലെ ഭരണ നടത്തിപ്പും ഏറ്റെടുത്തു. 1109-ൽ എഡേസ ബാൾഡ്വിനു തിരിച്ചു നൽകി. 1103-ൽ അവസാനിച്ചിരുന്ന ആന്റിയോക്കിലെ റീജന്റു പദവിയിൽ ഇദ്ദേഹം വീണ്ടും അവരോധിക്കപ്പെട്ടു. സിലിഷ്യയിലും ഉ. സിറിയയിലും ഇദ്ദേഹം തുടർന്നും ആക്രമണം നടത്തി. 1108-ൽ ബൈസാന്തിയക്കാരുടെ കടുത്ത എതിർപ്പ് ഇദ്ദേഹത്തിനു നേരിടേണ്ടിവന്നു. ആന്റിയോക്കിൽ 1112 ഡി. 12-ന് ഇദ്ദേഹം മരണമടഞ്ഞു.
