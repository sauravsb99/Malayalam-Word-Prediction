മലയാളത്തിലെ പ്രമുഖസാഹിത്യവിമർശകൻ കെ.പി. അപ്പന്റെ ഒരു കൃതിയാണ് ഫിക്‌ഷന്റെ അവതാരലീലകൾ. ലോകനോവൽ സാഹിത്യത്തിലെ എണ്ണപ്പെട്ട രചനകളിൽ ചിലതിന്റെ അവലോകനവും അവയെ മുൻനിർത്തിയുള്ള സാഹിത്യവിചാരവുമാണ് ഈ കൃതി. അപ്പന്റെ അവസാനത്തെ രചനായായ ഇത് അദ്ദേഹത്തിന്റെ മരണശേഷമാണ് പ്രസിദ്ധീകരിക്കപ്പെട്ടത്. ലോകസാഹിത്യത്തിലെ നൂറു നോവലുകൾ പരിചയപ്പെടുത്തുന്ന ഒരു ബൃഹദ്‌രചനയാണ് ഗ്രന്ഥകാരൻ പദ്ധതിയിട്ടിരുന്നതെങ്കിലും അദ്ദേഹത്തിനു പൂർത്തിയാക്കാൻ കഴിഞ്ഞ 25 ലേഖനങ്ങളേ ഈ കൃതിയിലുള്ളു. പ്രമുഖ കഥാകൃത്ത് ടി.പത്മനാഭൻ എഴുതിയ "ഓരേയൊരു അപ്പൻ" എന്ന അവതാരികയോടെയാണ് ഈ പുസ്തകം പ്രസിദ്ധീകരിച്ചിരിക്കുന്നത്. ഡി.സി. ബുക്സ് ആയിരുന്നു പ്രസാധക‌ർ.
