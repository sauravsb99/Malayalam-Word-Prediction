51-ാമത് ജ്ഞാനപീഠ പുരസ്കാരം നേടിയ ഗുജറാത്തി സാഹിത്യകാരനാണ് രഘുവീർ ചൗധരി. നോവൽ, കവിത, വിമർശനം എന്നീ മേഖലകളിൽ 80-ലധികം പുസ്തകങ്ങളുടെ കർത്താവാണ്. ഗുജറാത്തി സാഹിത്യ പരിഷത്ത് പ്രസിഡൻറായും കേന്ദ്ര സാഹിത്യ അക്കാദമി എക്സിക്യൂട്ടീവ് കൗൺസിൽ അംഗമായും പ്രവർത്തിച്ചിട്ടുള്ള രഘുവീർ അറിയപ്പെടുന്ന കോളമിസ്റ്റുമാണ്. 
1938ൽ ജനിച്ച രഘുവീർ ചൗധരി നോവലിസ്റ്റ്, കവി, നിരൂപകൻ, ഗാന്ധിയൻ എന്നീ നിലകളിൽ ശ്രദ്ധേയനാണ്. 1998ൽ ഗുജറാത്ത് യൂനിവേഴ്സിറ്റി ഹിന്ദി വിഭാഗം തലവനായി വിരമിച്ചു. നവനിർമാൺ പ്രസ്ഥാനത്തിൽ പങ്കാളിയായിരുന്ന ഇദ്ദേഹം അടിയന്തരാവസ്ഥക്കെതിരെ നിലപാട് സ്വീകരിച്ചിരുന്നു. ഗുജറാത്തിക്ക് പുറമേ ഹിന്ദിയിലും ഇദ്ദേഹത്തിൻെറ രചനകൾ പ്രസിദ്ധീകരിച്ചിട്ടുണ്ട്. സാഹിത്യ അക്കാദമി കൗൺസിലിലും പ്രസ് കൗൺസിലിലും അംഗമായിരുന്നു. ഫിലിം ഫെസ്റ്റിവൽ ജൂറി അംഗവുമായിട്ടുണ്ട്.
ഉപാർവാസ്, വേണുവത്സല, അമൃത, രുദ്രമഹാലയ, സോമതീർഥ് എന്നിവ ഏറെ ശ്രദ്ധിക്കപ്പെട്ട രചനകളാണ്. ഉപാർവാസ് ത്രയത്തിന് 1977-ൽ സാഹിത്യ അക്കാദമി അവാർഡ്ലഭിച്ചു. 
