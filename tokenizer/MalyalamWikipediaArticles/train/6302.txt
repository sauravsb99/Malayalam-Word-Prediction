പൂർണ്ണമായും കരയിൽ സ്ഥിതിചെയ്യുന്ന ഒരു നദീമുഖമാണ് ബോട്സ്വാനയിലെ ഒകവാൻഗോ ഡെൽറ്റ. ഒകവാൻഗോ നദി കലഹാരി മരുഭൂമിയിലെ ഈ എൻഡോഹെറിക് തടത്തിൽ എത്തി ഇവിടെ തന്നെ അവസാനിക്കുന്നു. ഇവിടെ വച്ച് നദിക്ക് ബാഷ്പീകരണം സംഭവിക്കുന്നതല്ലാതെ ഈ നദി സമുദ്രത്തിലോ മറ്റ് ജല ശ്രോതസ്സുകളിലോ ചെന്ന് ചേരുന്നില്ല. ഓരോ വർഷവും 11 ക്യൂബിക് കിലോമീറ്റർ ജലം 6,000-15,000 ചതുരശ്ര കിലോമീറ്റർ പ്രദേശത്ത് എത്തുന്നു. ഇതിൽ കുറച്ച് വെള്ളം നഗാമി തടാകത്തിലും എത്തുന്നു. മോറെമി ഗേം റിസർവ് എന്ന നാഷണൽ പാർക്ക് ഈ ഡെൽറ്റയുടെ കിഴക്ക് ഭാഗത്താണ്. ഈ പ്രദേശം ഒരു ടെക്റ്റൊനിക് ട്രോഫ് ആണ്. ടെക്റ്റൊനിക് ഫലകങ്ങളുടെ ചലനം നിമിത്തം ഭൂവൽക്കത്തിൽ നീളത്തിൽ ഉണ്ടാകുന്ന താഴ്ചകൾ കാണപ്പെടുന്ന സ്ഥലങ്ങളെയാണ് ടെക്റ്റൊനിക് ട്രോഫ് എന്ന് പറയുന്നത്. 
ഒകവാൻഗോ ഡെൽറ്റ ആഫ്രിക്കയിലെ നൈസർഗ്ഗികമായ സപ്താൽഭുതങ്ങളിൽ ഒന്നാണ്. 22 ജൂൺ 2014 നു ലോകത്തിലെ ആയിരാമത്തെ യുനെസ്കോ ലോക പൈതൃക സ്ഥാനമായി ഒകവാൻഗോ ഡെൽറ്റ തിരഞ്ഞെടുക്കപ്പെട്ടു.
