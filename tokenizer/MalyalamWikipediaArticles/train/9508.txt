
PeripatidaePeripatopsidae
ഭൂമിയിലെ ഏറ്റവും പുരാതന ജീവികളുടെ കൂട്ടത്തിൽ പെട്ട ഒരു വിഭാഗം.  ആർത്രൊപ്പോഡ ഫൈലത്തിലെ ഒരു വർഗമായും, ഒരു സ്വതന്ത്രഫൈലമായും ഇതിന് സ്ഥാനം നൽകുന്ന ജന്തുശാസ്ത്രജ്ഞരുണ്ട്. പട്ടുപോലെ മൃദുലവും, നീണ്ടതുമായ ശരീരത്തോടു ഈ ചെറു പുഴുക്കൾക്ക് കാഴ്ച്ചയിൽ കാറ്റർപില്ലറിനോടാണ് സാദൃശ്യം. ആദിമ-ആർത്രോപോഡുകളുടെ പൂർ‌‌വികർ, വെൽ‌‌വെറ്റ് പുഴുക്കൾ എന്നു പേരുള്ള ഒനിക്കോഫൊറകളെപ്പോലെ ആയിരുന്നിരിക്കണം എന്നു കരുതപ്പെടുന്നു. കരയിൽക്കാണുന്ന ആർത്രൊപ്പോഡുകളിൽ ഏറ്റവും പ്രാകൃത ജീവികളാണിവ.
ഒനിക്കോസ്, ഫെറീൻ എന്നീ ഗ്രീക്ക് പദങ്ങളിൽ നിന്നാണ് ഒനിക്കോഫൊറയുടെ ഉദ്ഭവം. ഇതിലെ അംഗങ്ങൾക്ക് ഉദ്ദേശം 20 സെ. മീ. നീളമുണ്ടായിരിക്കും. ശരീരത്തിൽ നിന്നും വ്യതിരിക്തമായ്യ തല ഇവയിലൊന്നിനുപോലും ഉണ്ടായിരിക്കില്ല. എന്നാൽ ഒരു ജോഡി ലളിതനേത്രങ്ങൾ; നീളം കുറഞ്ഞ് പല ഖണ്ഡങ്ങൾ ചേർന്ന സ്പർശിനികൾ ; ബോധേന്ദ്രിയമായി വർത്തിക്കുന്ന ഒരു ജോഡി ഓറൽ പാപ്പിലകൾ എന്നിവ ഈ പുഴുക്കളിൽ വ്യക്തമായി കാണാൻ കഴിയും. സ്ലൈ-ഗ്രന്ധികൾ ഓറൽ പാപ്പില കളിലേക്കു തുറക്കുന്നു. 15 മുതൽ 43 വരെ ജോഡി കുറുകിയ കാലുകളും ഉണ്ടായിരിക്കും. ഈ കാലുകൾ ഖണ്ഡങ്ങൾ ചേർന്നുണ്ടായവയല്ല. രണ്ടായി തിരിഞ്ഞിട്ടുള്ള നഖങ്ങളിൽ അവസാനിക്കുന്ന ഈ കലുകളാണ് ഈ പുഴുക്കൾക്ക് ഒനിക്കോഫൊറ എന്ന പേര് നേടിക്കൊടുത്തത്. മുറിയുന്ന വയ്ത്തലയുള്ള ഒരു ജോഡി ഹനുക്കൾ, ഹിമോസീൽ എന്നറിയപ്പെടുന്ന ശരീര കുഹരം, ട്രേക്കിയൽ റ്റ്യൂബുകൾ ഉപയോഗിക്കുന്ന ശ്വസന വ്യൂഹം, നെഫ്രിഡിയകൾ പ്രവർത്തിക്കുന്ന വിസർജന വ്യൂഹം എന്നിവ ഈ പുഴുക്കളുടെ മറ്റു സവിശേഷതളാകുന്നു. ലിംഗഭേദം ദൃശ്യമായ ഇവയിൽ ഉത്പാദനാവയവങ്ങൾ ജോഡിയായാണ് കാണപ്പെടുന്നത്.
അനലിഡുകളുടേയും അർത്രൊപോഡുകളുടെയും പല സ്വഭാവവിശേഷങ്ങളും പ്രദർശിപ്പിക്കുന്ന വെൽ‌‌വെറ്റ് പുഴുക്കൾക്ക് താഴെപ്പറയുന്ന പ്രത്യേകതകളാൽ ഒരു സ്വതന്ത്ര ഫൈലത്തിന്റെ സ്ഥാനം നൽകാൻ ചില ശാസ്ത്രജ്ഞർ തയ്യാറായി. ഒരേയൊരു ജോഡി ഹനുക്കൾ; ഖണ്ഡങ്ങളായി വേർതിരിഞ്ഞിട്ടില്ലാത്ത ശരീരം; ഗങ്ഗ്ലികളില്ലാത്തതും വേർതിരിച്ചുള്ളതുമായ നാഡീതന്ത്രികൾ എന്നിവ ഒനിക്കോഫൊറകളുടെ തനതായ സവിശേഷതകളാകുന്നു. ഉപാംഗങ്ങളിൽ നിന്നു രൂപംകൊണ്ട ഹനുക്കൾ; ഹീമോസിൽ; ചുരുങ്ങിയ സീലോം എന്നിവയാണ് ഈ പുഴുക്കളിൽ ദൃശ്യമാകുന്ന ആർത്രോപ്പോഡ് സ്വഭാവങ്ങൾ. കണ്ണുകളുടെ ഘടന, നെഫ്രിഡിയകളുടെ സാന്നിധ്യം, സങ്കീർണമല്ലാത്ത കുടൽ എന്നിവ അനലിഡൻ-സ്വഭാവമാകുന്നു. മേല്പറഞ്ഞ പ്രത്യേകതകളാൽ, അൻലിഡുകളെയും ആർത്രൊപ്പോഡുകളേയും തമ്മിൽ ബന്ധിപ്പിക്കുന്ന ഒരു കണ്ണിയായാണ് കൂടുതൽ ജന്തുശാസ്ത്രജ്ഞരും ഈ വിഭാഗത്തെ കരുതുന്നത്.
ഒനിക്കോഫൊറൻ പുഴുക്കളുടെ വിതരണത്തിലെ ഇന്നും ഉത്തരം കണ്ടെത്താനാവാത്ത ഒരു പ്രശ്നമായവശേഷിക്കുന്നു. തിബറ്റ്, മധ്യ-അമേരിക്ക, ആസ്ട്രേലിയ, കോംഗോ തുടങ്ങി ഭൂമിശാസ്ത്രപരമായി വളരെയധികം വേപെട്ടു കിടക്കുന്ന രാജ്യങ്ങളിലാണ് ഇവയെ കണ്ടെത്തിയിട്ടുള്ളത്. ഇരുണ്ടതും ഈർപ്പം നിറഞ്ഞതുമായ സ്ഥലങ്ങളിലെ മണ്ണിൽ ഇവ ജീവിക്കുന്നു. ഈ പ്രദേശങ്ങളിൽ തന്നെ ഇവ എണ്ണത്തിൽ വളരെ കുറവാണുതാനും. ഇക്കൂട്ടത്തിൽ ഏറ്റവും അറിയപ്പെടുന്ന ജീനസിന്റെ പേരാണ് പെരിപാറ്റസ്. ഇതിൽ 70 സ്പീഷീസുകൾ ഉള്ളതായി കണക്കാക്കപ്പെട്ടിരിക്കുന്നു.
