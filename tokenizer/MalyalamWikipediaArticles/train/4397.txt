ഒരു ഇന്ത്യൻ പാചകവിദഗ്ദ്ധയാണ് ഗരിമ അറോറ. പാചകരംഗത്തെ ബഹുമതിയായ മിഷെലിൻ സ്റ്റാർ നേടുന്ന ആദ്യ ഇന്ത്യൻ വനിതയാണ് ഗരിമ. 
മുംബൈയിൽ താമസമാക്കിയ ഒരു പഞ്ചാബി കുടുംബത്തിലാണ് ഗരിമയുടെ ജനനം. പിതാവ് ഇവന്റ് മാനേജ്മെന്റ് കമ്പനി നടത്തിയിരുന്നു. അദ്ദേഹത്തിന്റെ പാചകരീതികൾ ഗരിമയെ ആകർഷിച്ചിരുന്നു. ജയ് ഹിന്ദ് കോളേജിലായിരുന്നു വിദ്യാഭ്യാസം. മാസ് മീഡിയയിൽ ബിരുദമെടുത്ത ശേഷം കുറച്ചുകാലം ഇന്ത്യൻ എക്സ്പ്രസ്സിൽ പത്രപ്രവർത്തകയായി പ്രവർത്തിച്ചിരുന്നു. 2008-ൽ ഫ്രാൻസിലേക്ക് പോയി. അവർ പാരിസിലെ ‘ലെ കോർഡൺ ബ്ലൂ’വിൽ നിന്നായിരുന്നു പാചകരംഗത്തെ ഔപചാരിക വിദ്യാഭ്യാസം. ഗോർഡൻ റാംസെ, റെനി റെഡ്സെപി എന്നിവരുടെ കീഴിലും പ്രവർത്തിക്കുകയും പാചകം പഠിക്കുകയും ചെയ്തു. പിന്നീട് കോപ്പൻഹേഗനിൽ നോമ എന്ന ലോകപ്രശസ്ത ഭക്ഷണശാലയിൽ പ്രവർത്തിച്ചു.  2016-ൽ ബാങ്കോക്കിലെ ഗഗ്ഗൻ റെസ്റ്റോറന്റിൽ ഷെഫ് ആയി ചേർന്നു. ഇവിടെ പ്രശസ്ത പാചകവിദഗ്ദ്ധൻ ഗഗ്ഗൻ ആനന്ദിനോടൊപ്പം പ്രവർത്തിക്കുവാൻ ഗരിമയ്ക്ക് അവസരം ലഭിച്ചു. 2017 ഏപ്രിലിൽ ബാങ്കോക്കിൽ ‘ഗാ’ എന്ന പേരിൽ സ്വന്തം ഭക്ഷണശാല തുറന്നു. ഇതൊരു ഇൻഡോ-തായ് റെസ്റ്റോറന്റ് ആണ്. 2018 നവംബറിൽ ഗരിമയ്ക്കും റസ്റ്റോറന്റിനും മിഷേൽ സ്റ്റാർ പുരസ്കാരം ലഭിച്ചു. 2019-ൽ 'ബെസ്റ്റ് ഫീമെയിൽ ഷെഫ്' എന്ന ബഹുമതിയും ഗരിമ നേടി.
