ഹന്നാ ഹോയെസ് വാൻ ബ്യൂറൻ അമേരിക്കൻ ഐക്യനാടുകളുടെ എട്ടാമത്തെ പ്രസിഡൻറായിരുന്ന മാർട്ടിൻ വാൻ ബ്യൂറൻറെ ഭാര്യയായിരുന്നു. മാർട്ടിൻ പ്രസിഡൻറാകുന്നതിൻ മുമ്പ്, 1819 ൽ അവർ മരണമടഞ്ഞിരുന്നു. അദ്ദേഹം പിന്നീടൊരിക്കലും മറ്റൊരു വിവാഹം കഴിക്കുകയുണ്ടായില്ല. ഔദ്ദ്യോഗികപദവിയിലിരിക്കെ വിഭാര്യനായി ജീവിച്ച ചുരുക്കം ചില അമേരിക്കൻ പ്രസിഡൻറുമാരിൽ ഒരാളായിരുന്നു അദ്ദേഹം. മരുമകൾ ആഞ്ജലിക്കയായിരുന്നു വൈറ്റ് ഹൌസിലെ ആതിഥേയയും അതോടൊപ്പം പ്രഥമവനിതയുടെ കർത്തവ്യങ്ങളും നിർവ്വഹിച്ചിരുന്നത്. 24 വയസുണ്ടായിരുന്ന മാർട്ടിനും 23 വയസുകാരിയായ ഹന്നായും 1807 ഫെബ്രുവരി 21 ന് വധുവിൻറെ സഹോദരിയുടെ ന്യൂയോർക്കിലെ കാറ്റ്സ്കിൽ പട്ടണത്തിലുള്ല വീട്ടിൽ വച്ച് വിവാഹിതരായി. ഇവർ ബാല്യകാല സുഹൃത്തുക്കളുമായിരുന്നു.
