കിഴക്കൻ നേപ്പാളിലെ പ്രവിശ്യ നമ്പർ ഒന്നിൽ ഉൾപ്പെടുന്ന നേപ്പാളിലെ ഒരു ജില്ലയാണ് ഝാപ ജില്ല ).2011ലെ നേപ്പാൾ സെൻസസ് പ്രകാരം 812,650ആണ് ഇവിടത്തെ ജനസംഖ്യ. ഝാപ ജില്ലയിലെ ജനങ്ങൾ ഝാപലി എന്നാണ് അറിയപ്പെടുന്നത്. ജില്ലയുടെ ഭരണസിരാകേന്ദ്രം സ്ഥിതിചെയ്യുന്നത് മേച്ചി മേഖലയിലെ ഭദ്രാപൂർ പട്ടണത്തിലാണ്.
നേപ്പാളിലെ ഏറ്റവും കിഴക്ക് ഭാഗത്തായി സ്ഥിതിചെയ്യുന്ന ഝാപ ജില്ല, ഏറെ ഫലഭൂയിഷ്ടമായ ടെറായി സമതലത്തിന്റെ ഭാഗമാണ്. 800 വർഷങ്ങൾക്ക് മുൻപ് ഈ പ്രദേശത്ത് താമസമാരംഭിച്ച രാജ്ബൻഷി ജനങ്ങളാണ് ഇവിടത്തെ ആദ്യത്തെ നിവാസികൾ. ഇടതൂർന്ന വനങ്ങളാൽ മേലാപ്പ് തീർക്കുന്നതിനാൽ മേലാപ്പ് എന്നർത്ഥമുള്ള രാജ്ഭാഷി വാക്കിൽ നിന്നാണ് ഝാപ എന്ന പദം ഉദ്ഭവിച്ചതെന്നാണ് കരുതപ്പെടുന്നത്. 
വടക്ക് ഭാഗത്ത് ഇലാം ജില്ലയും പടിഞ്ഞാറ് മൊറാങ് ജില്ലയും തെക്കുഭാഗത്ത് ഇന്ത്യൻ സംസ്ഥാനമായ ബിഹാറും കിഴക്കും തെക്കുകിഴക്ക് ഭാഗത്തായി ഇന്ത്യൻ സംസ്ഥാനമായ പശ്ചിമ ബംഗാളുമാണ് ഝാപ ജില്ലയുടെ അതിർത്തി പങ്കിടുന്നത്. 1606 ചതുരശ്ര കിലോമീറ്റർ പ്രദേശത്തായി പരന്നു കിടക്കുന്ന ജില്ലയിലെ പ്രധാന നഗരങ്ങൾ ബിർതമോഡ്, ഡമക്, കകർവിറ്റ എന്നിവയാണ്.
നേപ്പാളിലെ 77 ജില്ലകളിൽ ഏറ്റവും ഉയർന്ന സാക്ഷരതാ നിരക്കുള്ള ജില്ലയാണ് ഝാപ. 98.33 ശതമാനമാണ് ജില്ലയിലെ സാക്ഷരത നിരക്ക്. 
