ധർമത്തെ അടിസ്ഥാനമാക്കി വിഭിന്ന ജനസമുദായങ്ങൾ അനുഷ്ഠിക്കേണ്ട നിയമങ്ങളെയാണ് ധാർമികനീതി എന്നു പറയുന്നത്. നല്ല പെരുമാറ്റം തന്നെയാണ് ധർമം. ധർമം എന്ന പദത്തിന് മതം എന്നും അർഥമുണ്ട്. ഹിന്ദുധർമം, ബുദ്ധധർമം തുടങ്ങിയ പ്രയോഗങ്ങൾ അങ്ങനെ ഉണ്ടായതാണ്. ഹിന്ദുക്കളുടെ പെരുമാറ്റച്ചട്ടങ്ങളുടെ ലിഖിത രൂപങ്ങളാണ് ധർമസൂത്രവും ധർമശാസ്ത്രവും മറ്റും. ബുദ്ധമതക്കാരുടെ മതഗ്രന്ഥമാണ് ധർമപദം. പാലി ഭാഷയിൽ ധമ്മപദം എന്നാണ് പറയുക. വ്യാസന്റെ അഭിപ്രായത്തിൽ നല്ല ആചാരങ്ങളിലൂടെയാണ് ധർമം ഉരുത്തിരിയുന്നത്. ധർമം ആയുസ്സിനെ വർധിപ്പിക്കുന്നു.
ആചാരപ്രഭവോ ധർമഃധർമാദായുർവിവർധതേ

ധാർമികമായ പ്രവൃത്തികൾ മാത്രമേ ചെയ്യാവൂ എന്ന് പഞ്ചതന്ത്രവും നിർദ്ദേശിക്കുന്നുണ്ട്.
സത്കുലേ യോജയേത് കന്യാംപുത്രം വിദ്യാസു യോജയേത്വ്യസനേ യോജയേച്ഛത്രുംഇഷ്ടം ധർമേണ യോജയേത്

 ഏറ്റവും വലിയ ധർമം അഥവാ ധർമസർവസ്വം എന്താണെന്ന കാര്യത്തിലും പഞ്ചതന്ത്രകാരന് വ്യക്തമായ അഭിപ്രായമുണ്ട്.
ശ്രൂയതാം ധർമസർവസ്വം ശ്രുത്വാചൈവാവധാര്യതാംആത്മനഃ പ്രതികൂലാനിപരേഷാം ന സമാചരേത്
 മഹത്തായ ഈ ആശയം വിദേശീയർ പോലും അംഗീകരിച്ച് അവരുടെ ഭാഷകളിൽ അവതരിപ്പിച്ചിട്ടുണ്ട്. മനുസ്മൃതി സനാതനമായ ധർമത്തെപ്പറ്റി പറഞ്ഞിരിക്കുന്നത് ഇപ്രകാരമാണ്:-
സത്യം ബ്രൂയാത് പ്രിയം ബ്രൂയാത്ന ബ്രൂയാത് സത്യമപ്രിയംനാസത്യം ച പ്രിയം ബ്രൂയാത്ഏഷധർമഃ സനാതനഃ

.
വാല്മീകിയുടെ അഭിപ്രായത്തിൽ സനാതനമായ ധർമം മറ്റൊന്നാണ്.
കൃതേ ച പ്രതികർത്തവ്യംഏഷ ധർമഃ സനാതനഃ

 സാഗരലംഘനം നടത്തുന്ന ഹനുമാനോട് തന്റെ ശിഖരത്തിൽ വിശ്രമിച്ച് ആതിഥ്യം സ്വീകരിച്ചു പോകാൻ മൈനാകം പറയുന്നതാണ് സന്ദർഭം. രാമന്റെ വംശക്കാരാണ് പണ്ട് സാഗരം വലുതാക്കിയത്. അതിനു പ്രത്യുപകാരമാണ് രാമദൂതനു നൽകുന്ന ഈ അതിഥിപൂജ. ഏഷ ധർമഃസനാതനഃ എന്ന വാക്യം ആദികവിയിൽനിന്ന് മനുസ്മൃതികാരനായ ഭൃഗു മുനി കടമെടുത്തതാകാം.
മൃഗങ്ങളിൽനിന്ന് മനുഷ്യനെ വേറിട്ടുനിർത്തുന്ന വിശിഷ്ടഗുണം ധർമമാണെന്ന് താഴെച്ചേർക്കുന്ന ശ്ലോകം സമർഥിക്കുന്നു.
ആഹാരനിദ്രാഭയമൈഥുനം ചസാമാന്യമേതത്പശുഭിർനരാണാംധർമോ ഹി തേഷാമധികോ വിശേഷോധർമേണ ഹീനാഃ പശുഭിസ്സമാനാഃ
. സാധാരണ മനുഷ്യർ മാത്രമല്ല ഭരണാധികാരികളും ധർമനിഷ്ഠരായിരിക്കണം എന്ന് ധർമ ശാസ്ത്രജ്ഞന്മാർ അനുശാസിച്ചിരുന്നു. 
കിം ചിത്രം യദി രാജനീതികുശലോ രാജാ ഭവേദ്ധാർമികഃ
. ധർമോസ്മത് കുലദൈവതം എന്ന മുദ്രാവാക്യം മുറുകെപ്പിടിച്ചിട്ട് ആദർശജീവിതം നയിച്ചിരുന്നവരാണ് വേണാട്ടരചന്മാർ. സ്വധർമേ നിധനം ശ്രേയഃ എന്ന ഗീതാവാക്യവും സ്മരണീയമാണ്.
ധർമത്തെപ്പറ്റി അറിയാമെങ്കിലും ധർമനിഷ്ഠരാകാൻ കഴിയാത്തതിലുള്ള കൗരവന്മാരുടെ ധർമസങ്കടം മഹാഭാരതത്തിൽ വ്യാസൻ ഇങ്ങനെ വ്യക്തമാക്കിയിരിക്കുന്നു:
ജാനാമിധർമം ന ച മേ പ്രവൃത്തിഃജാനാമ്യധർമം ന ച മേ നിവൃത്തിഃകേനാപി ദേവേന ഹൃദിസ്ഥിതേനയഥാ നിയുക്തോസ്മി തഥാ കരോമി

 ഇത് ധൃതരാഷ്ട്രന്റെ മാത്രമല്ല, ധർമധീരതയില്ലാത്ത ഓരോ ദുർബലചിത്തന്റെയും വിലാപമാണ്. 
