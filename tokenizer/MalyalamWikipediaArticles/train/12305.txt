ഭക്തകുചേല 1961-ൽ പുറത്തിറങ്ങിയ പി. സുബ്രഹ്മണ്യം സംവിധാനം ചെയ്ത് നിർമ്മിച്ച മലയാളചലച്ചിത്രമാണ്‌. മലയാളികൾക്ക് മറക്കാൻ പറ്റാത്ത ഈശ്വരചിന്തയിതൊന്നേ മനുജനു എന്നു തുടങ്ങുന്ന ഗാനം ഈ ചിത്രത്തിലാണ്. കമുകറ പുരുഷോത്തമൻ ആലപിച്ച ഈ ഗാനം ഇന്നും ഹിറ്റ് ലിസ്റ്റിലുണ്ട്. പി.സുബ്രഹ്മണ്യത്തിന്റെ ഭക്തകുചേല റിലീസ്‌ ചെയ്തത്‌ 1961 നവംബർ ഒൻപതാം തീയതിയായിരുന്നു. തെലുഗു നടനായ സി.എസ്.ആർ. ആഞ്ജനേയലു കുചേലന്റെ ഭാഗം അതി തന്മയത്വത്തോടെയാണ് അഭിനയിച്ചത്. കൃഷ്ണനായി വന്നത് മറ്റൊരു തെലുഗു നടൻ കാന്താറാവു. ഗുരു ഗോപിനാഥിന്റെ രണ്ടു മക്കൾ രണ്ടു പ്രായത്തിലുള്ള ഉണ്ണികൃഷ്ണന്റെ ഭാഗങ്ങൾ വേഷമിട്ടു. 
അക്കാലത്തെ മെരിലാന്റ് ചിത്രങ്ങളുടെ സ്ഥിരം ഗാനസ്രഷ്ടാക്കളായിരുന്ന തിരുനയിനാർകുറിച്ചി മാധവൻ നായരും ബ്രദർ ലക്ഷ്മണനുമാണ് ഈ ചിത്രത്തിനുവേണ്ടിയും രചനയും സംഗീതവും നിർവ്വഹിച്ചത്. കമുകറ പുരുഷോത്തമൻ, പി. ലീല, എ.പി. കോമള, ജിക്കി കൃഷ്ണവേണി, ശൂലമംഗലം രാജലക്ഷ്മി എന്നിവരാണ് ഗാനങ്ങൾ ആലപിച്ചത്.
