1999-ലെ കാർഗിൽ യുദ്ധവുമായി ബന്ധപ്പെട്ട് എ.ബി. വാജ്പേയിയുടെ നേതൃത്വത്തിലുള്ള എൻ.ഡി.എ. സർക്കാരിനു നേരിടേണ്ടി വന്ന ഒരു അഴിമതിക്കേസാണ് ശവപ്പെട്ടി കുംഭകോണം. കാർഗിൽ യുദ്ധകാലത്ത് സൈനികരുടെ മൃതദേഹങ്ങൾ കൊണ്ടുപോകാൻ അമേരിക്കയിൽ നിന്ന് ഗുണമേന്മ കുറഞ്ഞ 500 അലൂമിനിയം പെട്ടികൾ വാങ്ങിയതിൽ വ്യാപകമായ അഴിമതി നടന്നുവെന്നാണ് കേസ്. 2001-ൽ കൺട്രോളർ ആന്റ് ഓഡിറ്റർ ജനറൽ ഓഫ് ഇന്ത്യ സമർപ്പിച്ച റിപ്പോർട്ടിൽ 1 കോടി 47ലക്ഷം രൂപയുടെ അഴിമതിയാണ് രേഖപ്പെടുത്തിയിരുന്നത്. 
2005-ൽ യു.പി.എ. സർക്കാർ ഇതുസംബന്ധിച്ച് വിശദമായ അന്വേഷണം നടത്തുവാൻ സി.ബി.ഐ.യോടു നിർദ്ദേശിച്ചു. ശവപ്പെട്ടി വാങ്ങിയതിൽ അഴിമതി നടന്നുവെന്ന് സി.ബി.ഐ. കണ്ടെത്തുകയും 2006-ൽ കേസെടുക്കുകയും ചെയ്തു.
അമേരിക്കൻ പൗരൻ വിക്ടർ ബൈസയായിരുന്നു ശവപ്പെട്ടികളുടെ ഇടനിലക്കാരൻ. ഇയാൾക്കും മൂന്ന് സൈനികോദ്യോഗസ്ഥർക്കുമെതിരെ വഞ്ചന, ക്രിമിനൽ ഗൂഢാലോചന, ഔദ്യോഗിക പദവി ദുരുപയോഗം ചെയ്യൽ എന്നീ കുറ്റങ്ങൾ ചുമത്തി 2009-ൽ സി.ബി.ഐ. കേസിന്റെ കുറ്റപത്രം സമർപ്പിച്ചു. കാർഗിൽ യുദ്ധസമയത്തെ ഇന്ത്യൻ പ്രതിരോധ മന്ത്രി ജോർജ് ഫെർണാണ്ടസിനെതിരെയും അഴിമതിയാരോപണം ഉയർന്നെങ്കിലും അദ്ദേഹത്തെ സി.ബി.ഐ. പ്രതിചേർത്തിരുന്നില്ല.
കേസിലെ പ്രതിപ്പട്ടികയിലുണ്ടായിരുന്ന റിട്ട. മേജർ ജനറൽ അരുൺ റോയ്, റിട്ട. കേണൽ എസ്. കെ. മാലിക്, എഫ്.ബി. സിംഗ് എന്നിവർക്കു വിക്ടർ ബൈസയുമായി ബന്ധമുണ്ടെന്നു തെളിയിക്കുവാൻ സി.ബി.ഐ.ക്കു കഴിഞ്ഞില്ല. തുടർന്ന് 2013 ഡിസംബറിൽ സി.ബി.ഐ. പ്രത്യേക കോടതി ഇവരെ വെറുതേവിട്ടയച്ചു. ഇതിനെതിരെ സുപ്രീം കോടതിയിൽ സമർപ്പിക്കപ്പെട്ട പൊതുതാൽപര്യ ഹർജി 2015 ഒക്ടോബർ 13-ന് ചീഫ് ജസ്റ്റിസ് ടി.എസ്. ഠാക്കൂർ അധ്യക്ഷനായ ബെഞ്ച് തള്ളുകയും കുറ്റാരോപിതരെയെല്ലാം വെറുതേവിട്ടുകൊണ്ട് ഉത്തരവ് പുറപ്പെടുവിക്കുകയും ചെയ്തു.
