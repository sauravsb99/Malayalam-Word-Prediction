ഷിരിട്ടോക്കോ ദേശീയോദ്യാനം, ജപ്പാനിലെ ഹോക്കിഡോ ദ്വീപിലെ വടക്കുകിഴക്കൻ മുനമ്പിലെ ഷിരിട്ടോക്കോ പെനിൻസുലയുടെ ഭൂരിഭാഗവും ഉൾക്കൊള്ളുന്ന ഒരു ദേശീയോദ്യനമാണ്. "ഷിരിട്ടോക്കോ" എന്ന വാക്ക് "sir etok" എന്ന ഐനു വാക്കിൽ നിന്നാണ് ഉരുത്തിരിഞ്ഞത്. ഇതിനർത്ഥം മുന്നോട്ടു തള്ളിനിൽക്കുന്ന ഭൂമി എന്നാണ്. ജപ്പാനിലെ ഏറ്റവും വിദൂരസ്ഥമായ പ്രദേശങ്ങളിലൊന്നാണിത്. പെനിൻസുലയുടെ ഭൂരിഭാഗവും കാൽനടയായോ ബോട്ടിലോ മാത്രമേ എത്തിച്ചേരാൻ സാധിക്കുകയുള്ളു. ജപ്പാനിൽ ഏറ്റവും വലിയ ബ്രൗൺ കരടി അംഗസംഖ്യയുള്ള ഈ പാർക്കിൽനിന്ന് കുനാശിരി ദ്വീപ് വീക്ഷിക്കുവാൻ സാധിക്കുന്നു. ഈ ദ്വീപിൻറെ ഉടമസ്ഥതയെച്ചൊല്ലി ജപ്പാനും റഷ്യയും തമ്മിൽ തർക്കം നിലനിൽക്കുന്നുണ്ട്. ഈ ദേശീയോദ്യനാത്തിൽ കമൂയിവാക്ക ഫാൾസ് എന്നറിയപ്പെടുന്ന ചൂടു നീരുറവകൾ കാണപ്പെടുന്നു. കമൂയിവാക്ക എന്നാൽ ഐനുവിൽ "ദൈവങ്ങളുടെ ജലം" എന്നാണർത്ഥം.
2005 ൽ യുനെസ്കോ ഈ പ്രദേശം ഒരു ലോക പൈതൃകസ്ഥലമായി പ്രഖ്യാപിച്ചു. റഷ്യയിലെ കുരിൽ ദ്വീപുകളുമായി ചേർന്ന് ഈ പ്രദേശം വികസിപ്പിച്ച് ഒരു ലോക പൈതൃക സമാധാന പാർക്ക് രൂപീകരിക്കുവാനും അവർ നിർദ്ദേശം നൽകി.
