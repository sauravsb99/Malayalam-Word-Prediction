1980 മുതൽ ഡൽഹിയിലും പരിസരപ്രദേശങ്ങളിലുമായി പ്രവർത്തിച്ചുകൊണ്ടിരിക്കുന്ന മലയാളികളുടെ ഒരു സാമൂഹ്യ സാംസ്കാരിക സംഘടനയാണ് ജനസംസ്കൃതി. ഡൽഹിയിലും പരിസരപ്രദേശങ്ങളിലുമായി 22 ബ്രാഞ്ചുകളിലായി പതിനായിരത്തിൽപരം അംഗങ്ങൾ ജനസംസ്കൃതിയിൽ പ്രവർത്തിക്കുന്നു. 

ഡൽഹിയിലെ വിവിധ ഭാഗങ്ങളിൽ നിന്നുള്ള കുട്ടികൾ ഒത്തുചേരുന്ന കലോത്സവമാണ്‌ സർഗോത്സവം.ജനസംസ്കൃതി ഒരു പരീക്ഷണാടിസ്ഥാനത്തിലാണ് ഈ പരിപാടി സംഘടിപ്പിച്ചത് എങ്കിലും ഡൽഹിമലയാളികളുടെ നല്ലരീതിയിലുള്ള സഹകരണം കൊണ്ട് ഈ പരിപാടി എല്ലാ വർഷവും നടത്തിവരുന്നൂ. സാംസ്കാരികമായ കലകളുടെ ഒരു ഉത്സവവും, മത്സരവുമാണ് ഇത്. ശാസ്ത്രീയ സംഗീതം, ലളിത സംഗീതം, സിനിമാഗാങ്ങൾ, മോഹിനിയാട്ടം, കുച്ചിപ്പുടി, ഭരതനാട്യം, പദ്യ പാരയണം, പ്രസംഗമത്സരം, നാടോടി നൃത്തം, കഥാരചന, ഉപന്യാസ രചന, കവിതാരചന, പ്രശ്നോത്തരി, തുടങ്ങിയ നാനാതരത്തിലുള്ള കലകളിൽ 6 വയസ്സുമുതൽ 18 വയസ്സ് വരയുള്ള കുട്ടികൾ പങ്കെടുത്ത് മത്സരിക്കുന്നു. ആദ്യം ഈ മത്സരങ്ങൾ ജനസംസ്കൃതിയുടെ 20 ബ്രാഞ്ചുകളിലായി നടത്തുകയും, പിന്നീട് ഈ ബ്രാഞ്ചുകളിൽ വിജയിച്ച കുട്ടികൾ കേന്ദ്രസർഗ്ഗോത്സവത്തിൽ മാറ്റുരക്കുകയും ചെയ്യുന്നു. കുട്ടികളെ സബ്‌ ജൂനിയർ, ജൂനിയർ, സീനിയർ വിഭാഗങ്ങളാക്കി തിരിച്ചാണ്‌ മത്സരം. മൊത്തം 23 മത്സരയിനങ്ങളിലായി രണ്ടായിരത്തോളം കുട്ടികൾ സർഗോത്സവത്തിൽ പങ്കെടുക്കുകയുണ്ടായി വിജയികൾക്ക് സർട്ടിഫിക്കറ്റുകളും സമ്മാനങ്ങളും നൽകുന്നു. ഒരു സ്കൂൾ യുവജനോത്സവത്തിൻറെ മാതൃകയിലാണ് ഈ പരിപാടികൾ സംഘടിപ്പിച്ചിട്ടുള്ളത്. എല്ലാ വിവേചനങ്ങൾക്കും അതീതമായി കഴിഞ്ഞ നാലു വർഷമായി നടക്കുന്ന സർഗോത്സവം ഡൽഹിയിലെ സാംസ്‌കാരിക മണ്ഡലത്തിലെ മികച്ച കൂട്ടായ്മയായും ഇതിനകം മാറിക്കഴിഞ്ഞു.
കമ്മ്യൂണിസ്റ്റ് പാർട്ടിയുടെ ഇതിഹാസനേതാവും, പാർട്ടിയുടെ സ്ഥാപകനേതാക്കളിൽ ഒരാളും, അനുഭവസമ്പന്നനായ രാഷ്ട്രീയ നേതാവുമായ എ. കെ. ജി.യുടെ സ്മരണയ്ക്കായി ജനസംസ്കൃതി സംഘടിപ്പിച്ച് നടപ്പിലാക്കികൊണ്ടിരിക്കുന്ന പരിപാടിയാണ് എ. കെ. ജി. മെമ്മോറിയൽ ലക്ചർ. വർഷം തോറും നടത്തിവരുന്ന ഈ പരിപാടിയിൽ സാമൂഹ്യസാംസ്കാരികരാഷ്ട്രീയ രംഗത്തുള്ള പ്രമുഖർ പങ്കെടുക്കുകയും വിവിധ വിഷയങ്ങളിൽ പ്രബന്ധങ്ങൾ അവതരിപ്പിക്കുകയും ചെയ്യുന്നു.
ഡൽഹിയിൽ ജനിച്ചുവളർന്ന മലയാളം എഴുതാനും വായിക്കാനും അറിയാത്ത കുട്ടികൾക്കായാണ് ജനസംസ്കൃതി മലയാളം പഠനക്ലാസ്സുകൾ ആരംഭിക്കുന്നത്. ജനസംസ്കൃതിയുടെ 22 ബ്രാഞ്ചുകളിൽ ഓരോരോ ബ്രാഞ്ചുകളിലായി ഈ ക്ലാസ്സുകൾ നടത്തിവരുന്നു. ശനി, ഞായർ ദിവസങ്ങളിലായാണ് ഈ ക്ലാസ്സുകൾ നടത്തിവരുന്നത്.
ദൈനംദിനം സമൂഹത്തിൽ നടന്നുകൊണ്ടിരിക്കുന്ന ചെറുതും വലുതുമായ പല കാര്യങ്ങളിലും ജനസംസ്കൃതി ഇടപെടുകയും സം‌വാദങ്ങൾ സംഘടിപ്പിക്കുകയും ചെയ്യാറുണ്ട്. ഇതിൻറെ ഭാഗമായി നടത്തിയ സം‌വാദങ്ങൾ താഴെ കൊടുക്കുന്നു.
ചലച്ചിത്രരംഗത്തുള്ള പ്രമുഖർക്കും, കായികരംഗത്തുള്ള പ്രമുഖർക്കും, കലാസാഹിത്യരംഗത്തുള്ള പ്രമുഖർക്കും ജനസംസ്കൃതി സ്വീകരണങ്ങൾ നൽകി ആദരിക്കാറുണ്ട്. ഇതിൻറെ ഭാഗമായി നൽകിയ സ്വീകരണങ്ങൾ താഴെ കൊടുക്കുന്നു. 
ജനസംസ്കൃതിയുടെ 2009-ലെ വാർഷിക സമ്മേളനം ഉദ്ഘാടനം ചെയ്തത് മുൻ എം.പി സി.എസ്.സുജാത ആയിരുന്നു. സംഘടനയുടെ 22 ബ്രാഞ്ചുകളിൽ നിന്നായി 210 പ്രതിനിധികൾ ഈ വാർഷികസമ്മേളനത്തിൽ പങ്കെടുത്തു. ജനസംസ്കൃതിയുടെ ഔദ്യോഗിക വെബ്സൈറ്റിൻറെ, ഔദ്യോഗിക ഉദ്ഘാടനവും സി. എസ്. സുജാത ഈ സമ്മേളത്തിൽ വെച്ച് നിർവ്വഹിക്കുകയുണ്ടായി..
