അമേരിക്കൻ എഴുത്തുകാരനായ ജോർജ് ആർ ആർ മാർട്ടിന്റെ എ സോങ് ഓഫ് ഐസ് ആൻഡ് ഫയർ എന്ന നോവൽ പരമ്പരയിലെ ആദ്യ നോവലാണ് എ ഗെയിം ഓഫ് ത്രോൺസ്. 1996 ആഗസ്റ്റ് 1 ന് ആണ് ആദ്യമായി പ്രസിദ്ധീകരിച്ചത്. ഈ നോവൽ 1997 ലെ ലോക്കസ് അവാർഡ് ലഭിക്കുകയും 1997 ലെ നെബുല അവാർഡിനും 1997 ലെ വേൾഡ് ഫാന്റസി അവാർഡിനും നാമനിർദ്ദേശം ചെയ്യപ്പെടുകയും ചെയ്തു. നോവലിലെ ഡനേറിസ് ടാർഗറിയെന്റെ അധ്യായങ്ങൾ ഉൾക്കൊള്ളുന്ന ബ്ലഡ് ഓഫ് ദി ഡ്രാഗൺ എന്ന നോവെല്ല 1997 ലെ ഏറ്റവും മികച്ച നോവെല്ലക്കുള്ള ഹ്യൂഗോ പുരസ്കാരം നേടി. 2011 ജനുവരിയിൽ ഈ നോവൽ ഒരു ന്യൂയോർക്ക് ടൈംസ് ബെസ്റ്റ്‌സെല്ലർ പട്ടികയിൽ സ്ഥാനം നേടുകയും, 2011 ജൂലൈ മാസത്തിൽ ഒന്നാം സ്ഥാനത്ത് എത്തുകയും ചെയ്തു. 
നിരവധി ഗെയിമുകൾ ഉൾപ്പെടെ ധാരാളം സൃഷ്ടികൾ ഈ നോവലിൽ നിന്ന് പ്രചോദനം ഉൾക്കൊണ്ട് ഉരുത്തിരിഞ്ഞു വന്നിട്ടുണ്ട്. എച് ബി ഒ ടെലിവിഷൻ പരമ്പര ഗെയിം ഓഫ് ത്രോൺസിന്റെ പേരിനും ആദ്യ സീസണിനുള്ള പ്രചോദനവും ഈ നോവൽ ആയിരുന്നു. 
