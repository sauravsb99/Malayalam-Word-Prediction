വടക്കുപടിഞ്ഞാറൻ സ്പെയിനിലെ സ്വയംഭരണ പ്രദേശമായ ഗലീസിയയിലെ ഏറ്റവും വലിയ നഗരമായ എകൊറുനയിൽ നിന്ന് ഏകദേശം 2.4 കിലോമീറ്റർ ദുരത്തായി ഒരു ഉപദ്വീപിൽ സ്ഥിതിചെയ്യുന്ന പുരാതന റോമൻ വിളക്കുമാടമാണ് ഹർക്കുലസ് ടവർ .ഇരുപതാം നൂറ്റാണ്ട് വരെ ഫറും ബ്രിഗാന്റിയം എന്നാണ് ഈ ടവർ അറിയപ്പെട്ടിരുന്നത്. ഫറും എന്ന ലാറ്റിൻ പദം ഗ്രീക്ക് ഭാഷയിലെ ഫറോസ് എന്ന പദത്തിൽ നിന്ന് ഉത്ഭവിച്ചതാണ്. 180 അടി -55 മീറ്റർ ഉയരമുള്ള ഈ വിളക്കുമാടം സ്‌പെയിനിന്റെ നോർത്ത് അറ്റ്‌ലാന്റിക് തീരത്ത് നിന്ന് കാണാനാവും. 1900 വർഷത്തെ പഴക്കമുള്ള ഇത് 1791ൽ പുതുക്കി പണിതു. ഇന്ന് ഉപയോഗത്തിലുള്ള ഏറ്റവും പഴക്കമുള്ള വിളക്കുമാടമാണിത്. പബ്ലോ സെർറാനോ, ഫ്രാൻസിസ്‌കോ ലെയിറോ എന്നവർ നിർമ്മിച്ച കൊത്തിപണികളുള്ള ഒരു ഉദ്യാനവും ഇതിനടുത്തുണ്ട്.സെപെയിനിലെ ദേശീയ സ്മാരക സൗധമായ ഹെർക്കുലസ് ടവർ 2009 ജൂൺ 27മുതൽ യുനെസ്‌കോയുടെ ലോക പൈതൃക പട്ടികയിൽ ഇടം നേടിയിട്ടുണ്ട്. സ്‌പെയിനിലെ ഏറ്റവും ഉയരം കൂടിയ രണ്ടാമത്തെ വിളക്കുമാടമാണ് ഹെർക്കുലസ് ടവർ, ഒന്നാമതത്തേത് ഫെരോ ഡി ചിപിയോനയാണ്.
ഹെർക്കുലസ് ടവർ രണ്ടാം നൂറ്റാണ്ടിൽ സ്ഥാപിക്കപ്പെട്ടതാണെന്നാണ് കരുതപ്പെടുന്നത്. എഡി 98 മുതൽ 117 വരെ ഭരണം നടത്തിയ റോമൻ ചക്രവർത്തിയായിരുന്ന സീസർ മാർക്കസ് അൾപിയസ് നെർവ ട്രയാനസ് അഗസ്റ്റസ് -ട്രേജന് കീഴിൽ നിർമ്മിക്കുകയോ അല്ലെങ്കിൽ ഒരുപക്ഷേ പുനർനിർമ്മിക്കുകയോ ചെയ്തു.
