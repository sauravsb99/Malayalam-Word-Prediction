വിശുദ്ധ ഖുർആനിലെ മുപ്പത്തിയാറാമത്തെ അധ്യായമാണ് സൂറത് യാസീൻ. 83 സൂക്തങ്ങളുള്ള "യാസീൻ" മുഹമ്മദ് നബി മക്കയിലായിരിക്കുമ്പോഴാണ് അവതീർണമായത്. ആദ്യ സൂക്തം "യാസീൻ" എന്ന രണ്ടക്ഷരമായതിനാലാണ് ഈ പേരിൽ ഈ അദ്ധ്യായം അറിയപ്പെടുന്നത്. മുഹമ്മദ് നബിയുടെ മറ്റൊരു പേര് കൂടിയാണ് "യാസീൻ". ഈ അധ്യായം"ഖുർആന്റെ ഹൃദയം" എന്ന അപരനാമത്തിലാണ് അറിയപ്പെടുന്നത്.
വിശുദ്ധ ഖുർആന്റെ പ്രാമാണികതയും ലോകർക്ക് സൽപാന്ഥാവ് കാണിച്ചുകൊടുക്കാനുള്ള മുഹമ്മദ് നബിയുടെ ദൗത്യവും അടിവരയിട്ടു കൊണ്ടാണ് ഈ അദ്ധ്യായം ആരംഭിക്കുന്നത്:
"യാ-സീൻ, സാരസമ്പൂർണമായ ഖുർആൻ തന്നെ സത്യം; നിശ്ചയം അങ്ങ് ദൈവദൂതരിൽ പെട്ടയാളും സൽപാന്ഥാവിലും തന്നെയാകുന്നു. പൂർവിക പിതാക്കൾ താക്കീതു നല്കപ്പെട്ടിട്ടില്ലാത്ത ഒരു ജനപഥത്തിനു - തന്മൂലമവർ അശ്രദ്ധരായിക്കഴിയുകയാണ് - താങ്കൾ മുന്നറിയിപ്പുകാരനാകാനായി പ്രതാപശാലിയും കരുണാമയനുമായ അല്ലാഹു അവതരിപ്പിച്ചതാണിത്." .
സത്യം മനസ്സിലാക്കിയിട്ടും അവിശ്വാസികളായ പ്രവാചകന്മാരെ പരിഹസിക്കുകയും ഉപദ്രവിക്കുകയും ചെയ്ത മുൻകാല സമൂഹങ്ങൾക്ക് വന്നണഞ്ഞ ദുരവസ്ഥകൾ, ഏകദൈവാസ്ഥിത്വത്തിലേക്ക് സൂചകമായി പ്രാപഞ്ചിക രഹസ്യങ്ങൾ, പുനരുദ്ധാരണ നാളിലെ അവസ്ഥാവിശേഷങ്ങൾ, സ്വർഗ്ഗലോകത്തെ സുഖസൗകര്യങ്ങൾ തുടങ്ങിയ വിഷയങ്ങളാണ് ഈ അധ്യായത്തിൽ മുഖ്യമായി പ്രതിപാദിക്കുന്നത്. പുനർജന്മത്തെ നിഷേധിക്കുന്നവർക്കു ചിന്താർഹമായ സൂചനകൾ നൽകിക്കൊണ്ടാണ് ഈ അദ്ധ്യായം അവസാനിക്കുന്നത്:
"മനുഷ്യൻ ചിന്തിക്കുന്നില്ലേ: ഒരു രേതസ്കണത്തിൽ നിന്നാണ് നാമവനെ പടച്ചിരിക്കുന്നത്; എന്നിട്ട് അവനതാ തന്റെ സൃഷ്ടിപ്പ് മറന്നു കൊണ്ട് വ്യക്തമായ താർക്കിക്കാനാവുകയും നമുക്ക് ഉപമ കാണിക്കുകയും ചെയ്തിരിക്കുന്നു ! പഴകി ദ്രവിച്ച എല്ലുകൾ പുനര്ജീവിപ്പിക്കുക എന്നാണവൻ ചോദിക്കുന്നത്. ആദ്യം അവ ഉണ്ടാക്കിയവൻ ആരോ അവൻ തന്നെ അവ പുനര്ജീവിപ്പിക്കുമെന്ന് താങ്കൾ പ്രതികരിക്കുക. സർവസൃഷ്ടികളെ കുറിച്ചും സൂക്ഷ്മ ജ്ഞാനാണവൻ. പച്ച മരത്തിൽ നിന്നും നിങ്ങളർക്കു അഗ്നിയുണ്ടാക്കിത്തരുന്നവനാണവൻ; അങ്ങനെ അതിൽ നിന്ന് നിങ്ങൾ തീ കത്തിച്ചെടുക്കുന്നുണ്ടല്ലോ".
123456789101112131415161718192021222324252627282930313233343536373839404142434445464748495051525354555657585960616263646566676869707172737475767778798081828384858687888990919293949596979899100101102103104105106107108109110111112113114


ഇസ്‌ലാം മതവുമായി ബന്ധപ്പെട്ട ഈ ലേഖനം അപൂർണ്ണമാണ്‌. ഇതു വികസിപ്പിക്കുവാൻ സഹായിക്കുക.സഹായത്തിനു ഈ ലേഖനത്തിന്റെ ഇംഗ്ലീഷ് പതിപ്പും കാണുക.
