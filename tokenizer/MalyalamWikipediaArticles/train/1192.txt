നേപ്പാളിലൂടെയും വടക്കേ ഇന്ത്യയിലൂടെയും ഒഴുകുന്ന ഒരു നദിയാണ് ഘാഗ്ര. നേപ്പാളി‍ലും ടിബറ്റിലും ഗോഗ്ര, കർനാലി എന്നീ പേരുകളിലാണ് അറിയപ്പെടുന്നത്. രാമായണത്തിൽ കാണുന്ന സരയു നദി ഘാഗ്ര തന്നെയാണെന്നും അതിന്റെ പോഷക നദിയാണെന്നും രണ്ട് വാദങ്ങളുണ്ട്. ഗംഗാ നദിയുടെ ഏറ്റവും നീളമേറിയ പോഷകനദികളിൽ ഒന്നാണ് ഘാഗ്ര. ഏകദേശം 917 കിലോമീറ്റർ നീളമുണ്ട്. ഉത്തർ പ്രദേശിലെ പ്രധാന വാണിജ്യ നദീ പാതകളിൽ ഒന്നാണിത്. 
ടിബറ്റിലെ ഹിമാലയ പർ‌വതത്തിന്റെ തെക്കൻ ചെരുവിലാണ് ഘാഗ്രയുടെ ഉദ്ഭവം. സമുദ്രനിരപ്പിൽ‌നിന്ന് ഏകദേശം 13000 അടി ഉയരത്തിലാണ് ഈ പ്രദേശം.
നേപ്പാളിൽ കർനാലി എന്ന പേരിൽ ‍തെക്ക് ദിശയിൽ ഒഴുകുന്നു. ഉത്തർ പ്രദേശ് സംസ്ഥാനത്തിൽ തെക്ക് ദിശയിൽ ഒഴുകി ചപ്ര പട്ടണത്തിലെത്തുന്നു. അവിടെവച്ച് ഘാഗ്ര ഗംഗയോട് ചേരുന്നു.
