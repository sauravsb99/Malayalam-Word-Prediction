പ്യൂട്ടോറിക്കായിലെ ഗവർണറുടെ ഔദ്യോഗിക വസതിയും ഒരു ചരിത്ര സ്മാരകവുമാണ് ലാ ഫോർട്ടലേസ്സ . 1533നും 1540നും ഇടയിലുള്ള കാലയളവിലാണ് ഇതിന്റെ നിർമ്മാണപ്രവർത്തനങ്ങൾ നടക്കുന്നത്.സാൻ ഹ്വാൻ തുറമുഖത്തെ സംരക്ഷിക്കുന്നതിന് വേണ്ടിയുള്ള ഒരു പ്രതിരോധ നിർമിതിയായിരുന്നു ഇത്. പാലാസിയോ ഡെ സാൻറ്റ കാറ്റാലിന എന്നും ഈ കോട്ട അറിയപ്പെടുന്നു.
ചാൾസ് അഞ്ചാമന്റെ നേതൃത്വത്തിലായിരുന്നു ഈ കോട്ടയുടെ നിർമ്മാണം. കരീബ് ഇന്ത്യൻസിൽനിന്നും അന്നത്തെ യൂറോപ്യൻ ശക്തികളിൽ നിന്നും സാൻ ഹ്വാൻ നഗരത്തെ സംരക്ഷിക്കുക എന്നതായിരുന്നു ഇതിന്റെ ലക്ഷ്യം. ഫോർട് സാൻ ഫിലിപ്പെ ഡെൽ മോറോ, ഫോർട് സാൻ കരിസ്റ്റോബാൽ തുടങ്ങിയ കോട്ടകളും ഈ കോട്ടയ്ക്ക് ശേഷം പണിതുയർത്തുകയുണ്ടായി. 
തുടക്കത്തിൽ ഒരു ചുറ്റുമതിലും അതിനുള്ളിലെ വിശാലമായ നടുമുറ്റവും ചേരുന്നതായിരുന്നു കോട്ടയുടെ ഘടന. ഹോമേജ് ടവർ എന്ന ഒരു ഗോപുരവും ഈ മതിൽക്കെട്ടിനകത്ത് ഉണ്ടായിരുന്നു. ആസ്ട്രൽ ടവർ എന്നൊരു ഗോപുരവും പിൽക്കാലത്ത് പണികഴിക്കുകയുണ്ടായി. ഇന്ന് കുറെയേറെ കെട്ടിടങ്ങൾ ഈ കോട്ടയുടെ ഭാഗമായ് ഉണ്ട്.

