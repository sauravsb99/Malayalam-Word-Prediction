മലയാളചലച്ചിത്രഗാന രചയിതാവാണ് ഒ.എസ്. ഉണ്ണികൃഷ്ണൻ. 2014-ലെ മികച്ച ഗാനരചിയിതാവിനുള്ള സംസ്ഥാന സർക്കാറിന്റെ പുരസ്കാരം ലഭിച്ചു.
ഒ.എസ്. ഉണ്ണികൃഷ്ണൻ
ചെങ്ങന്നൂർ മുണ്ടൻകാവ് ഓതറേത്ത് വീട്ടിൽ ശിവശങ്കരപിള്ള-തങ്കമ്മ ദമ്പതികളുടെ മകനായി ജനിച്ചു. മുണ്ടൻകാവ് ഗവ.ജെ.ബി. സ്കൂൾ, കല്ലിശ്ശേരി ഹൈസ്കൂൾ, ചെങ്ങന്നൂർ ക്രിസ്ത്യൻ കോളേജ്, കോഴിക്കോട് സർവ്വകലാശാലയുടെ വിദൂര പഠനകേന്ദ്രം, ആചാര്യ നരേന്ദ്ര ഭൂഷന്റെ സരസ്വതീവൈദിക ഗുരുകുലം എന്നിവിടങ്ങളിലായി വിദ്യാഭ്യാസം. മംഗളം കൺഫഷനറി, മൈസൂർ സോപ്സ് ആൻഡ്‌ ഡിറ്റെർജെന്റ്, എലൈറ്റ് ഫുഡ്സ് എന്നീ സ്ഥാപനങ്ങളിൽ സെയിൽസ് ഓഫീസറായി പ്രവർത്തിച്ചു. 1999 മുതൽ എൽ. ഐ. സി. ഏജന്റായി പ്രവർത്തിക്കുന്നു. വിദ്യാലയതലം മുതൽ കാവ്യ രചനയിൽ നിരവധി സമ്മാനങ്ങൾ കരസ്ഥമാക്കിയിട്ടുണ്ട്. 2010-ൽ "അവൻ" എന്ന ചലച്ചിത്രത്തിന് ഗാനം രചിച്ചുകൊണ്ട് സിനിമാഗാന രചനാരംഗത്തേക്ക് വന്നു. യേശുദാസ്‌, ശങ്കർ മഹാദേവൻ, എം.ജി. ശ്രീകുമാർ, വിജയ്‌ യേശുദാസ്‌, ശ്വേതാമോഹൻ, വിവേകാനന്ദൻ തുടങ്ങിയ പ്രമുഖ ഗായകർ ആലപിച്ച അവനിലെ ഗാനങ്ങൾ ഏറെ ശ്രദ്ധിക്കപ്പെട്ടു. 2012-ൽ ആദ്യ കവിതാ സമാഹാരമായ "പറയാൻ മറന്നത്" ഓഡിയോ സി.ഡിയായി പുറത്തിറക്കി. ഇതിനോടകം മുപ്പതോളം ആൽബങ്ങളിൽ ഗാനരചന നിർവ്വഹിച്ചു. മലപ്പുറം ചെമ്പ്രശ്ശേരി യു.പി.സ്കൂൾ നിർമ്മിച്ച്‌, സുമോദ് ഗോപു സംവിധാനം ചെയ്ത "ലസാഗു" എന്ന ചിത്രത്തിലെ ഗാനരച്ചനക്ക് 2014-ലെ മികച്ച ഗാനരചിയിതാവിനുള്ള സംസ്ഥാന സർക്കാറിന്റെ പുരസ്കാരം ലഭിച്ചു. ഇപ്പോൾ കല്ലിശ്ശേരി ഉമയാറ്റുകരയിൽ താമസിക്കുന്നു.
