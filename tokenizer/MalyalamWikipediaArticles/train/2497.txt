
സ്ത്രീകളിൽ മാനസികവും ശാരീരികവുമായ ലൈംഗിക ഉത്തേജനം ഉണ്ടാകുന്നതിന്റെ ഒരു പ്രധാന ലക്ഷണമാണ് "രതിസലിലം അഥവാ ലൂബ്രിക്കേഷൻ ". തലച്ചോറിലെ ഉത്തേജനത്തിന്റെ ഫലമായി യോനി തപ്തവും വിജൃംഭിതവും ആവുന്നു. യോനീകലകളിൽ രക്തം നിറഞ്ഞ് അതിന്റെ ആഴവും പരപ്പും വർദ്ധിക്കുന്നു. അപ്പോൾ യോനിമുഖത്തിനടുത്തുള്ള 'ബർത്തൊലിൻ ഗ്രന്ഥികൾ, യോനീകലകൾ തുടങ്ങിയവ വഴുവഴുപ്പുള്ള സ്രവം പുറപ്പെടുവിക്കുന്നു. . ഇതിനെയാണ് 'രതിസലിലം, രതിജലം, മദജലം' എന്നൊക്കെ വിളിക്കുന്നത്. സ്ത്രീകളുടെ ലൈംഗിക ആസ്വാദനത്തിൽ ഇത് പ്രധാനപങ്ക് വഹിക്കുന്നു. ലിന്ഗപ്രവേശനം എളുപ്പമാക്കുക, ലൈംഗികബന്ധം സുഖകരമാക്കുക, രതിമൂർച്ഛക്ക് സഹായിക്കുക എന്നിവയാണ് ഇതിന്റെ ധർമ്മം. രതിസലിലത്തിന്റെ അഭാവത്തിൽ ലൈംഗികബന്ധം വേദനാജനകമോ വിരസമോ ആകാനും, പുരുഷന് ആയാസകരമാകാനും സാധ്യതയുണ്ട്. ഇത് ലൈംഗിക ബന്ധത്തോട് ഭയവും വിരക്തിയും ഉണ്ടാകാൻ കാരണമാകാം.
പുരുഷന്മാരിലും ചെറിയ അളവിൽ രതിജലം ഉണ്ടാകാറുണ്ട്. ഇതിൽ ബീജത്തിന്റെ സാന്നിധ്യവും കാണപ്പെടുന്നു. ആയതിനാൽ ഇത് ഗർഭധാരണത്തിനും കാരണമാകാറുണ്ട്.സാധാരണയായി രതിസലിലത്തിന് പുളിരസമാണുള്ളത്. ഇതിന്റെ നിറം അല്പം വെളുപ്പു കലര്ന്നത് മുതൽ നിറമില്ലാത്തത് വരെ ആകാം, അത് സ്ത്രീകളുടെ ‌ആർത്തവ ചക്രത്തിനനുസരിച്ച് മാറിക്കൊണ്ടിരിക്കും. 
ആർത്തവ വിരാമത്തിന് ശേഷം ഹോർമോണിന്റെ കുറവ് മൂലം രതിജലത്തിന്റെ ഉത്‌പാദനം കുറഞ്ഞേക്കാം. ഇതിനെ യോനീ വരൾച്ച എന്നറിയപ്പെടുന്നു. സ്‌ത്രീരോഗങ്ങൾ, അണുബാധ, പ്രസവം തുടങ്ങി പല കാരണങ്ങൾ കൊണ്ട് യുവതികളിലും ഇത് സംഭവിക്കാം. കൂടുതൽ സമയം സന്തോഷകരമായ രതിപൂർവ്വലീലകളിൽ ഏർപ്പെടുക എന്നതാണ് രതിജലം ഉത്പാദിപ്പിക്കപ്പെടാൻ ഏറ്റവും സ്വാഭാവികമായ മാർഗം. ആവശ്യമെങ്കിൽ ഏതെങ്കിലും മികച്ച ലൂബ്രിക്കന്റ് ജെല്ലി ഉപയോഗിക്കാവുന്നതാണ്. ഡോക്ടറുടെ നിർദ്ദേശപ്രകാരം ഹോർമോൺ ക്രീം ഉപയോഗിക്കുന്നതും ഏറെ ഫലപ്രദമാണ്. ആവശ്യത്തിന് ശുദ്ധജലം കുടിക്കുന്നത് യോനീ വരൾച്ചയുടെ തോത് കുറക്കുന്നു. രോഗങ്ങൾ ഉള്ളവർ അതിന് ചികിത്സ എടുക്കേണ്ടതുണ്ട്.  ബാഹ്യകേളിയുടെ കുറവ്, മാനസിക- കുടുംബപ്രശ്നങ്ങൾ, പങ്കാളിയോടുള്ള താല്പര്യക്കുറവ്, ലൈംഗികതയോടുള്ള വെറുപ്പ്, വിഷാദം, പ്രായമായി എന്ന തോന്നൽ, പാപചിന്ത, യോനീസങ്കോചം, പ്രമേഹം, യോനിയിലെ അണുബാധ, ഗർഭപാത്രം നീക്കം ചെയ്യൽ, സ്‌ത്രീരോഗങ്ങൾ, നിർജലീകരണം തുടങ്ങിയവ ലൂബ്രിക്കേഷനെ മോശമായി ബാധിച്ചേക്കാം. രതിജലത്തിന്റെ അഭാവത്തിൽ ലൈംഗിക ബന്ധത്തിലേർപ്പെടുമ്പോൾ ജനനേന്ദ്രിയങ്ങളിൽ ഉണ്ടാകുന്ന പോറലുകളിലൂടെ എയ്ഡ്‌സ് മുതലായ സുരക്ഷിതമല്ലാത്ത ലൈംഗിക ബന്ധത്തിലൂടെ പകരുന്ന രോഗങ്ങൾ പെട്ടെന്ന് പിടിപെടാൻ സാധ്യതയുണ്ട്. 
യോനിയിൽ ഉണ്ടാകുന്ന മറ്റ് സ്രവങ്ങളിൽ നിന്നും രതിജലം തികച്ചും വ്യത്യസ്തമാണ്. ആർത്തവ ചക്രത്തിലെ അണ്ഡ വിസർജനകാലത്തും യോനീസ്രവം ഉണ്ടാകാറുണ്ട്. 
രതിജലം ഉണ്ടാകാത്ത അവസ്ഥയിൽ ഉപയോഗിക്കുന്നതാണ് കൃത്രിമ ലുബ്രിക്കന്റുകൾ . ഇവ പല തരത്തിൽ ഉണ്ട്, എണ്ണ അടങ്ങിയതും ജലം അടങ്ങിയതും അവയിൽ ചിലതാണ്. യോനീ വരൾച്ച ഉള്ളവരിൽ ലൈംഗികമായി ബന്ധപ്പെടുമ്പോൾ ഉള്ള വേദന ഒഴിവാക്കാൻ ഒഴിവാക്കാൻ ആണിവ ഉപയോഗിക്കുന്നത്. ലൈംഗിക ബന്ധത്തിന് മുന്നോടിയായി ഇവ യോനീ നാളത്തിൽ പുരട്ടാവുന്നതാണ്. ഫാർമസിയിൽ ലഭ്യമായ കേവൈ ജെല്ലി തുടങ്ങിയവ ഇതിനു ഉദാഹരണമാണ്‌. എന്നാൽ കൃത്രിമ ലൂബ്രിക്കേഷന് വേണ്ടി വൃത്തിഹീനമായ എണ്ണകൾ ഉപയോഗിക്കുന്നത് അണുബാധക്ക് കാരണമാകാം. എണ്ണ അടങ്ങിയ ലൂബ്രിക്കന്റുകളുടെ കൂടെ ഉപയോഗിച്ചാൽ ലാറ്റക്സ് കോണ്ടം പൊട്ടിപ്പോകാൻ സാധ്യതയുണ്ട്. 
ലൈംഗികതയുമായി ബന്ധപ്പെട്ട ഈ ലേഖനം അപൂർണ്ണമാണ്‌. ഇതു വികസിപ്പിക്കുവാൻ സഹായിക്കുക. 

