അലെക്സ് പീന്യ സൃഷ്ടിച്ച് സ്പെയിനിലെ ആന്റന 3 ചാനൽ സംപ്രേഷണം ചെയ്ത 15-എപ്പിസോഡുള്ള ഒറ്റ സീസൺ സ്പാനിഷ് ഹീസ്റ്റ്‌ ടെലിവിഷൻ പരമ്പരയാണ് ല കാസ ദെ പാപ്പെൽ . 2017 മേയ് 2 ന് അവതരിപ്പിക്കപ്പെട്ട ഈ പരമ്പരയിൽ ഉർസുല കോർബേറോ, അൽവാരോ മോർട്ടെ, പാക്കോ ടൗസ്, ആൽബ ഫ്ലോറെസ് തുടങ്ങിയവർ അഭിനയിക്കുന്നു. 2017 ഡിസംബർ 25 ന് നെറ്റ്ഫ്ലിക്സ് അതിന്റെ അന്തർദേശീയ കാറ്റലോഗിൽ ഈ പരമ്പര ഉൾപ്പെടുത്തി. 
എൽ പ്രൊഫസോർ എന്ന പേരുള്ള ഒരു നിഗൂഢനായ മനുഷ്യൻ ചരിത്രത്തിലെ ഏറ്റവും വലിയ ഹീസ്റ്റ്‌ ആസൂത്രണം ചെയ്യുന്നു. ഈ സ്വപ്ന പദ്ധതി നടപ്പാക്കാൻ ചില പ്രത്യേക കഴിവുകളുള്ള എട്ട് പേരടങ്ങുന്ന ഒരു സംഘം രൂപീകരിക്കുന്നു. സ്പെയിനിലെ റോയൽ മിന്റ് ആയ “ഫാബ്രിക്ക നാസിയൊണാൽ ദെ മൊനേദ യി തിംബ്രെ” കയ്യടക്കി 2.4 ബില്യൺ യൂറോ അച്ചടിച്ചു എടുക്കുക എന്നതാണ് ഇവരുടെ ലക്ഷ്യം. ഇത് കൈവരിക്കാൻ അവർക്ക് പതിനൊന്ന് ദിവസം 67 ബന്ദികളെയും പോലീസിനെയും വരുതിയിൽ നിർത്തണം. 
