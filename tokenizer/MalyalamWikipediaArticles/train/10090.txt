ചിനൊ, അമേരിക്കൻ ഐക്യനാടുകളിലെ കാലിഫോർണിയ സംസ്ഥാനത്ത് സാൻ ബർണാർഡിനോ കൗണ്ടിയിലെ ഒരു നഗരമാണ്. റിവർസൈഡ്-സാൻ ബർണാർഡിനോ മേഖലയുടെ പടിഞ്ഞാറൻ അറ്റത്താണ് ഈ നഗരം സ്ഥിതി ചെയ്യുന്നത്. ചിനോ താഴ്വര, പോമണ എന്നിവിടങ്ങളിലൂടെ എളുപ്പത്തിൽ ഈ നഗരത്തിൽ എത്തിച്ചേരാവുന്നതാണ്.
പടിഞ്ഞാറു ഭാഗത്ത് ചിനോ മലനിരകൾ, വടക്കുപടിഞ്ഞാറൻ ഭാഗത്ത് പൊമോണ, വടക്കു വശത്ത് സംയോജിപ്പക്കപ്പെടാത്ത സാൻ ബർണാർഡോനോ കൗണ്ടി, വടക്കു കിഴക്ക് ഒൻറാറിയോ, തെക്കുകിഴക്ക് ഈസ്റ്റ്‍വില്ലെ തെക്കുവശത്ത് സംയോജിപ്പിക്കപ്പടാത്ത റിവർസൈഡ് കൗണ്ടി എന്നിവയാണ് ഈ നഗരത്തിൻറെ അതിരുകളായിവരുന്നത്. 2010 ലെ യൂ.എസ്. സെൻസസ് പ്രകാരമുള്ള ഈ നഗരത്തിലെ ആകെ ജനസംഖ്യ 77,983 ആയിരുന്നു.
ചീനോയും അതിന്റെ ചുറ്റുവട്ടങ്ങളും വളരെക്കാലങ്ങളായി കാർഷിക-ക്ഷീര വ്യവസായത്തിൻറെ കേന്ദ്രമായിരുന്നു. ദക്ഷിണ കാലിഫോർണിയയിലെയും തെക്കുപടിഞ്ഞാറൻ അമേരിക്കൻ ഐക്യനാടുകളിലെയും ക്ഷീരോത്പന്നങ്ങളുടെ ഗണ്യമായ ആവശ്യങ്ങൾ നിറവേറ്റിയിരുന്നത് ഈ നഗരമായിരുന്നു. ചിനോയിലെ സമ്പന്നമായ കാർഷികചരിത്രം സ്പാനിഷ് ലാൻറ് ഗ്രാൻറുവഴി സ്ഥാപിതമായ റാഞ്ചോ സാന്ത ആന ഡെൽ ചിനോയുടെ കാലം വരെ നീണ്ടുകിടക്കുന്നു. ഫലോദ്യാനങ്ങൾക്കും അസംസ്കൃത വിളകൾക്കും ക്ഷീര ശാലകൾക്കും സവിശേഷ പ്രാധാനം നേടിയ പ്രദേശമായിരുന്നു ഇത്.
