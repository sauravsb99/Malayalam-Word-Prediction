കേരളത്തിലെ തൃശ്ശൂർ നഗരത്തിലെ പുരാതനമായ 4 കുളങ്ങളിൽ ഒന്നാണ് വടക്കേച്ചിറ. ശക്തൻ തമ്പുരാൻ പണികഴിപ്പിച്ച ഈ കുളം തൃശ്ശൂർ ജില്ലയുടെ ശ്രദ്ധയാകർഷിക്കുന്ന സ്ഥലം കൂടിയാണ്. ഇതിന്റെ ഇപ്പോഴത്തെ ഉടമസ്ഥതാവകാശം കൊച്ചിൻ ദേവസ്വം ബോർഡിനാണ്.
കൊച്ചി രാജകുടുംബത്തിലെ രാജാവായ ശക്തൻ തമ്പുരാൻ ജലസംഭരണത്തിനും വിതരണത്തിനുമായി തൃശ്ശൂർ ജില്ലയിൽ 4 കുളങ്ങൾ പണികഴിപ്പിച്ചിരുന്നു. അവ വടക്കേച്ചിറ, പടിഞ്ഞാറെ ചിറ, തെക്കേച്ചിറ, കിഴക്കേ ചിറ എന്നിവയാണ്. കൊച്ചിൻ രാജകുടുംബത്തിലെ അംഗങ്ങളും അശോകേശ്വരം ക്ഷേത്രത്തിലെ പൂജാരികളും വടക്കേ മൂലയിലെ കുളത്തിന്റെ ഭാഗമാണ് കുളിക്കുന്നതിനായി ഉപയോഗിച്ചിരുന്നത്. പൊതുജനങ്ങൾക്കുവേണ്ടി തെക്കേ മൂലയും അനുവദിച്ചിരുന്നു. 19-ാം നൂറ്റാണ്ടിൽ ആയി ആനകളെ കുളിപ്പിക്കുന്നതിന് വേണ്ടി ഇവിടെ ഒരു കുളപ്പുരയും നിർമിച്ചിട്ടുണ്ട്.
1983ൽ വരൾച്ചയുടെ സമയത്ത് മന്ത്രിയായിരുന്ന എം. പി ഗംഗാധരൻ, കേരള ജലവിഭവ മന്ത്രാലയത്തിന്റെ സഹായത്തോടുകൂടി ഈ കുളം 23 ലക്ഷം രൂപ ചെലവഴിച്ച് വൃത്തിയാക്കുകയും 1985ൽ തൃശൂർ ജില്ലയിലെ തേക്കിൻകാട് മൈതാനി യിലേക്കുള്ള ഒരു ജലസ്രോതസ്സായി ഇതിനെ ഉപയോഗിക്കുകയും ചെയ്തു. പിന്നീട് ഈ പദ്ധതി തൃശൂർ നഗരസഭയ്ക്ക് കൈമാറുകയും ചെയ്തു
