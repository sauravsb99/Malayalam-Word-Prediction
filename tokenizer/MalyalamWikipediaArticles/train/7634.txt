ഷാന്നൻ ദേശീയോദ്യാനം, പെർത്തിന് 302 കിലോമീറ്റർ തെക്കായും മഞ്ചിമപ്പിന് 55 കിലോമീറ്റർ തെക്കുകിഴക്കായും സ്ഥിതിചെയ്യുന്ന പടിഞ്ഞാറൻ ഓസ്ട്രേലിയിലെ ഒരു ദേശീയോദ്യാനമാണ്. 1988 ലാണ് ഈ പ്രദേശം ഒരു ദേശീയോദ്യാനമായി പ്രഖ്യാപിക്കപ്പെട്ടത്. ഷാന്നൻ നദീതടത്തിൻറെ മുഴുവൻ ഭാഗങ്ങളും ഈ ദേശീയോദ്യാനത്തിനുള്ളിൽ വരുന്നു.
ഈ പ്രദേശത്ത് ജൈവശാസ്ത്രപരമായി സമ്പന്നമായ തണ്ണീർത്തടങ്ങളും, ഹീത് ലാൻറുകളും ഉണ്ട്. പഴയതും പുതുവളർച്ചയുള്ളതുമായ കെരി വനങ്ങളും ഇതിൽ ഉൾപ്പെടുന്നു. 1940 കൾവരെ ഇവിടുത്തെ ഭൂരിഭാഗം പ്രദേശങ്ങളിലേയ്ക്കും പ്രവേശന സൌകര്യമില്ലാതെയിരുന്നതിനാൽ മനുഷ്യസ്പർശനമേൽക്കാത്ത കാടുകളായി നിലകൊണ്ടിരുന്നു. രണ്ടാം ലോകമഹായുദ്ധത്തിനുശേഷം അനുഭവപ്പെട്ട വൃക്ഷത്തടികളുടെ കുറവു പരിഹരിക്കുന്നതിനായി ഈ മേഖലയിൽ ഷാന്നൻ എന്ന പേരിൽ ഒരു ടൌണും തടിമില്ലും സ്ഥാപിക്കപ്പെട്ടിരുന്നു. അക്കാലത്ത് ഇവിടെ ഏകദേശം 90 വീടുകളും പോസ്റ്റ് ഓഫീസ്, ദേവാലയം ആതുരശുശ്രൂഷാ കേന്ദ്രം എന്നിവയും നിലനിന്നിരുന്നു. 1949 ൽ വരണ്ട മാസങ്ങളിൽ ജലലഭ്യത ഉറപ്പാക്കുന്നതിനായി ഒരു അണക്കെട്ട് സ്ഥാപിക്കപ്പെട്ടിരുന്നു. കാലക്രമേണ തടിമിൽ 1968 ൽ അടച്ചുപൂട്ടുകയും വീടുകൾ മാറ്റിസ്ഥാപിക്കപ്പെടുകയും ചെയ്തപ്പോൾ ടൌൺഷിപ്പ് അനാഥമാകുകയും ഒരിക്കൽ ടൌൺ നിലനിന്നിരുന്നിടം ദേശീയോദ്യാനത്തിൻറെ ക്യാമ്പ് ഗ്രൌണ്ട് ആയി മാറുകയും ചെയ്തു. 1988 ൽ ഇതൊരു ദേശീയോദ്യാനമായി പ്രഖ്യാപിക്കപ്പെട്ടു. ഇതിപ്പോൾ വാൽപോൾ വൈൽഡേർനസ് ഏരിയുടെ ഭാഗമാണ്. ഈ ദേശീയോദ്യാനത്തിലെ ക്യാമ്പ് ഗ്രൌണ്ട് ആദ്യം എത്തുന്നവർക്ക് ആദ്യമെന്ന നിലയിൽ, പ്രാഥമികകൃത്യങ്ങൾക്കും ഭക്ഷണം പാകം ചെയ്യുന്നതിനും ചൂടുവെളളത്തിലുള്ള കുളിക്കും സൌകര്യമുള്ളതാണ്. ഇവിടെ രണ്ട് ടൂറിസ്റ്റ് ഹട്ടുകൾ നിലനിൽക്കുന്നുണ്ട്. ദേശീയോദ്യാനം സന്ദർശിക്കുന്നതിന് പ്രവേശനഫീസ് ഏർപ്പെടുത്തിയിരിക്കുന്നു. ഔരു 48 കിലോമീറ്റർ ദൂരമുള്ള റോഡ് ഗ്രേറ്റ് ഫോറസ്റ്റ് ട്രീസ് ഡ്രൈവ് എന്ന പേരിൽ 1996 ൽ നിർമ്മിക്കപ്പെട്ടിരിക്കുന്നു. സന്ദർശകർക്ക് ദേശീയോദ്യാനത്തിലെ കാഴ്ച്ചകൾ ഈ പാതയിലൂടെ സഞ്ചരിച്ച് നുകരുവാൻ സാധിക്കുന്നു.
