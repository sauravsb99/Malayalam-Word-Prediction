യു. എസ്സിൽ കിഴക്കൻ അലബാമയിലെ ഒരു നഗരവും ഇതേ പേരിലുള്ള കൗണ്ടിയുടെ ആസ്ഥാനവും. ബിർമിങ്ഹാമിന് 64 കി. മീ. കിഴക്കുമാറി സ്ഥിതിചെയ്യുന്നു.
പരുത്തി, ചോളം, വയ്ക്കോൽ എന്നിവയുടെ ഒരു പ്രധാന വാണിജ്യ-സംസ്കരണ കേന്ദ്രമാണ് ടാലദീഗ. പരുത്തി-ഇലാസ്റ്റിക് നൂലുകൾ, പൈപ്പ് ഫിറ്റിങ്ങുകൾ, തടിമില്ലുപകരണങ്ങൾ, തുണി, മെഷിനറി ഭാഗങ്ങൾ, തടിസാമഗ്രികൾ തുടങ്ങിയവ ഇവിടത്തെ പ്രധാന ഉത്പന്നങ്ങളിൽപ്പെടുന്നു. ടാലദീഗയുടെ സമീപപ്രദേശങ്ങളിൽ നിന്ന് മാർബിൾ ഖനനം ചെയ്യുന്നുണ്ട്. ചില ഇരുമ്പയിര്-ടാൽക് ഖനികളും ഇതിനടുത്തായി കാണാം. ദി അലബാമ ഇന്റർനാഷണൽ സ്പീഡ് വേ ടാലദീഗയിലാണ്.
ടാലദീഗ ദേശീയ കോളജ്, അന്ധർക്കും ബധിരർക്കും ഉള്ള ഒരു സംസ്ഥാന സ്കൂൾ എന്നിവ ടാലദീഗയിൽ പ്രവർത്തിക്കുന്നു. ടാലദീഗ നാഷണൽ ഫോറസ്റ്റ് ഇതിനടുത്തുതന്നെയാണ് സ്ഥിതിചെയ്യുന്നത്. മുമ്പ് അമേരിന്ത്യരുടെ ഒരു ഗ്രാമം സ്ഥിതിചെയ്തിരുന്ന സ്ഥലത്താണ് 1830-കളിൽ ടാലദീഗ നഗരം സ്ഥാപിതമായത്. അതിർത്തി നഗരം എന്നർഥം വരുന്ന ടാലാ, ദീഗാ എന്നീ രണ്ടു പദങ്ങളിൽ നിന്നുമാണ് ടാലദീഗ എന്ന പേര് നിഷ്പന്നമായിട്ടുള്ളത്. ആൻഡ്രൂ ജാക്സന്റെ നേതൃത്വത്തിലള്ള ഒരു വിഭാഗം ടെന്നസി വോളന്റിയർമാർ 1813-ൽ ക്രീക്ക് ഇന്ത്യരുടെ ഒരു വൻപടയെ ഇവിടെവച്ച് തോൽപ്പിച്ചിരുന്നു. 1832-ൽ ഇത് ഒരു കൗണ്ടിയായി. 1835-ൽ ടാലദീഗയെ അമേരിക്കൻ യൂണിയനിൽ ചേർത്തു.
കോർട്ട് ഹൗസ് ടാലദീഗ
സേവറി ലൈബററി ടാലദീഗ
സ്വായ്നെ ഹാൾ ടാലാദീഗ
അന്ധ ബധിര സ്കൂൾ ടാലദീഗ
