2008 ഏപ്രിൽ 6 ന് സമരാഹ്വാനം പ്രഖ്യാപിച്ച ഈജിപ്തിലെ അൽ മഹല്ലുൽ കുബ്റ എന്ന വ്യാവസായിക നഗരത്തിലെ തൊഴിലാളികൾക്ക് പിന്തുണ നൽകുവാനായി രൂപീകരിച്ച ഫേസ്‌ബുക്ക് ഉപഭോക്തൃ കൂട്ടായ്മയാണ് ഏപ്രിൽ 6 യുവജനപ്രസ്ഥാനം .ഫേസ് ബുക്കിനെ കൂടാതെ ട്വിറ്റർ, ബ്ലോഗ് പോലുള്ള അനേകം ഓൺലൈൻ കൂട്ടായ്മകളും ഇതിൽ പങ്ക് വഹിച്ചു.
പ്രക്ഷോഭനേതാക്കൾ അണികളോട് കറുത്ത വസ്ത്രം ധരിക്കുവാനും ജോലിയിൽ നിന്ന് വിട്ട് നിൽക്കുവാനും ആഹ്വാനം ചെയ്തു. ബ്ലോഗർമാരും തദ്ദേശിയ പത്രപ്രവർത്തകരും സമരത്തെക്കുറിച്ചുള്ള വാർത്തകൾ പുറത്തുവിടാനും പോലീസ് നടപടികളെക്കുറിച്ചുള്ള സൂചനകൾ അണികളിലെത്തിക്കുവാനും വേണ്ട നിയമസഹായം നൽകുവാനുമുള്ള ഉപാധിയായി ഫേസ്‌ബുക്ക്, ട്വിറ്റർ തുടങ്ങിയ നവ ഓൺലൈൻ മാർഗ്ഗങ്ങളെ അവലംബമാക്കി.
ന്യൂയോർക്ക് ടൈംസ് ഇവരെ വിശേഷിപ്പിച്ചത് മികച്ച സംവേദനശക്തിയുള്ള ഫേസ്‌ബുക്ക് ഈജിപ്ഷ്യൻ രാഷ്ട്രീയകൂട്ടായ്മ എന്നാണ്. 2009 ജനുവരിയിലെ കണക്കുകൾ പ്രകാരം ഏകദേശം 70,000-ത്തോളം പേർ മുഖ്യമായും ചെറുപ്പക്കാരും വിദ്യാസമ്പന്നരും ഈ കൂട്ടയ്മയിൽ അംഗങ്ങളായുണ്ട്. 
