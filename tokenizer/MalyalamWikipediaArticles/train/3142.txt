ബൈബിളിൽ പരാമർശിക്കപ്പെട്ടിട്ടുള്ള ഒരു ശ്മശാനമാണ്‌ അക്കൽദാമ . ജറുസലേമിലാണ് അക്കൽദാമ സ്ഥിതിചെയ്യുന്നത്. അരമായ ഭാഷയിൽ അക്കൽദാമ എന്ന പദത്തിന്റെ അർത്ഥം 'രക്തനിലം' എന്നാണ്. ഈ ശ്മശാനം മുമ്പ് 'കുശവന്റെ നിലം' എന്ന പേരിൽ അറിയപ്പെട്ടിരുന്നു. 
ചുവന്ന നിറമുള്ള കളിമണ്ണാണ് ഈ പ്രദേശത്തുള്ളത്. യേശുവിനെ ഒറ്റുകൊടുത്തതിന് തനിക്കു കിട്ടിയ മുപ്പതു വെള്ളിക്കാശ് പശ്ചാത്താപഭരിതനായ യൂദാഇസ്കരിയാത്ത യെറുശലേം ദേവാലയത്തിൽ എറിഞ്ഞിട്ടുപോയി ആത്മഹത്യ ചെയ്തു. ഈ പണം ദേവാലയഭണ്ഡാഗാരത്തിൽ ഇടുന്നതു വിഹിതമല്ലെന്ന് മതമേധാവികൾ വിധിക്കുകയും ആ പണംകൊണ്ട് 'പരദേശി'കൾക്കുവേണ്ടി ഒരു ശ്മശാനം വാങ്ങാൻ തീരുമാനിക്കുകയും ചെയ്തു.അങ്ങനെ കുശവന്റെ നിലം വാങ്ങി. രക്തത്തിന്റെ വില കൊടുത്തു വാങ്ങിയതിനാൽ ഈ നിലത്തിന് 'അക്കൽദാമ' എന്നു പേരു ലഭിച്ചു . പഴയ നിയമത്തിൽ "ഹിന്നോം താഴ്വരയിലെ കുശവന്റെ വീട്" എന്ന പരാമർശം ഇതിനെപ്പറ്റിയാണെന്ന് കരുതപ്പെടുന്നു. ഇത് താഴ്വരയുടെ തെക്ക് ഭാഗത്താണെന്ന് യിരമ്യാവ് പറയുന്നു. വ്യത്യസ്താഭിപ്രായമുണ്ടെങ്കിലും ഇന്ന് അംഗീകാരം സിദ്ധിച്ചിട്ടുള്ളത് യിരമ്യാവിന്റെ ആശയത്തിനുതന്നെയാണ്. കളിമണ്ണുള്ള ഈ സ്ഥലം വളരെക്കാലമായി ശ്മശാനമായി ഉപയോഗിച്ചുവരുന്നു
൧ ^ മത്തായി 27:3-10 ൨ ^ യിരമ്യാവു 18:2
