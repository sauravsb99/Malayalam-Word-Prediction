പോളിഷ് ചെസ്സ് ഗ്രാൻഡ്മാസ്റ്ററും ഇരുപതാം നൂറ്റാണ്ടിലെ ആദ്യശതകങ്ങളിലെ ഏറ്റവും കരുത്തുറ്റ കളിക്കാരിലൊരാളുമായിരുന്നു അകിബാ കിവലോവിച്ച് റുബിൻസ്റ്റീൻ,.1914 ലെ ലോകചാമ്പ്യൻഷിപ്പിൽ എമ്മാനുവേൽ ലാസ്കറെ നേരിടുന്നതിനു റുബിൻസ്റ്റീൻ യോഗ്യത നേടിയിരുന്നെങ്കിലും ഒന്നാം ലോകമഹായുദ്ധം പൊട്ടിപ്പുറപ്പെട്ടതിനാൽ മത്സരം നടക്കുകയുണ്ടായില്ല. തന്റെ സവിശേഷ ശൈലി കൊണ്ട് ചെസ്സ് ലോകത്തെ അത്ഭുതപ്പെടുത്തിയ റുബിൻസ്റ്റീൻ അക്കാലത്ത് കാപബ്ലാങ്കയെയും ലാസ്കർ ഉൾപ്പെടെ മറ്റു മുൻ നിരകളിക്കാരെയും പരാജയപ്പെടുത്തിയിരുന്നു.അവസാന കരുനീക്കഘട്ടങ്ങളിൽ അതീവ വിദഗ്ദ്ധനായിരുന്ന അദ്ദേഹം സമനിലയിൽ അവസാനിച്ചിരുന്ന കളികൾ അഗാധ അപഗ്രഥനത്തിനു വിധേയമാക്കി എപ്രകാരം ഒരു നിർബന്ധവിജയം നേടാമെന്നു കാണിച്ചുതരികയുണ്ടായി.
1932 ടെ ടൂർണമെന്റുകളിൽ നിന്നു പിൻവാങ്ങിയ റുബിൻസ്റ്റീൻ കടുത്ത മാനസികരോഗത്തിനു അടിപ്പെടുകയാണ് ഉണ്ടായത്. സ്കിസോഫ്രേനിയയുടെ ചില ലക്ഷണങ്ങൾ അദ്ദേഹത്തിൽ പ്രകടമായി. മത്സരത്തിനിടയ്ക്ക് ഹാളിന്റെ മൂലയിൽ പതുങ്ങിയിരിയ്ക്കുക എന്ന അദ്ദേഹത്തിന്റെ സ്വഭാവവും നിരീക്ഷിയ്ക്കപ്പെട്ടിട്ടുണ്ട്.
