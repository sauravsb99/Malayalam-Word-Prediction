ബ്രിട്ടീഷ് ഇന്ത്യയിലെ ആദ്യത്തെ രണ്ടു വനിതാ ബിരുദധാരികളിൽ ഒരാളായിരുന്നു ചന്ദ്രമുഖി ബസു . 1883-ൽ കൽക്കട്ട സർവകലാശാലയിൽ നിന്നും ആർട്സ് ബിരുദം നേടി.
ഒരു ബംഗാളി ക്രിസ്ത്യൻ കുടുംബത്തിൽ ഭുബൻ മോഹൻ ബസുവിന്റെ മകളായി 1860-ൽ ഡെറാഡൂണിൽ ജനിച്ചു. 1880-ൽ കൽക്കട്ടയിലെ 'ഫ്രീ ചർച്ച് ഇൻസ്റ്റിറ്റ്യൂഷനിൽ' നിന്നും എഫ്.എ പാസ്സായി. 
അഹിന്ദുക്കൾക്ക് പ്രവേശനമനുവദിക്കാതിരുന്ന ബെതൂൺ കോളേജ്, ചന്ദ്രമുഖി ബസുവിന് വേണ്ടി നിയമത്തിൽ അയവു വരുത്തി. 1883-ൽ ഒരുമിച്ച് ബിരുദമെടുത്ത ചന്ദ്രമുഖി ബസു, കാദംബിനി ഗാംഗുലി എന്നിവർ ഇംഗ്ലണ്ടിനു പുറത്തെ ബ്രിട്ടീഷ് സാമ്രാജ്യത്തിലെ തന്നെ ബിരുദധാരികളായ ആദ്യത്തെ വനിതകളായി. 1884-ൽ എം.എ ബിരുദം നേടിയ ആദ്യവനിതയായി.
1886-ൽ ബെതൂൺ കോളേജിൽ ലെക്ചററായി ജോലിയിൽ പ്രവേശിച്ചു. 1886-ൽ ബെതൂൺ കോളേജും സ്കൂളും വേർതിരിക്കപ്പെട്ടു. ബെതൂൺ കോളേജ് പ്രിൻസിപ്പലായി ചുമതലയേറ്റ ചന്ദ്രമുഖി, ഒരു ബിരുദ കോളേജിന്റെ ചുമതലയേൽക്കുന്ന തെക്കൻ ഏഷ്യയിലെ തന്നെ ആദ്യവനിതയായി.
1891-ൽ അനാരോഗ്യം നിമിത്തം ജോലി രാജി വച്ചു. ശിഷ്ടകാലം അവർ ഡെറാഡൂണിൽ ചിലവഴിച്ചു.
