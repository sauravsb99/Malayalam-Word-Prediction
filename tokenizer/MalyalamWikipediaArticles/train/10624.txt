അമേരിക്കൻ എഴുത്തുകാരനായ റോബർട്ട് എ. ഹൈൻലൈൻ 1966-ൽ രചിച്ച സയൻസ് ഫിക്ഷൻ നോവലാണ് ദ മൂൺ ഈസ് എ ഹാർഷ് മിസ്ട്രസ്സ്. ചന്ദ്രനിലെ കോളനിവാസികൾ ഭൂമിയിലെ വാസികൾക്കെതിരേ കലാപമുയർത്തുന്നതാണ് നോവലിന്റെ ഇതിവൃത്തം. ഭൂമിയിലെയും ചന്ദ്രനിലെയും ഭാവിയിലെ സമൂഹത്തെപ്പറ്റി വളരെ വിശദമായി സങ്കൽപ്പിച്ചവതരിപ്പിച്ചിരിക്കുന്ന കഥ പരക്കെ സ്വീകരിക്കപ്പെട്ടിട്ടുണ്ട്. ഇത് ഹൈൻലൈന്റെ പ്രധാന കൃതികളിലൊന്നായും എഴുതപ്പെട്ട സയൻസ് ഫിക്ഷൻ കൃതികളിൽ പ്രധാനപ്പെട്ട ഒന്നായും കണക്കാക്കുന്നു.
വേൾഡ്സ് ഓഫ് ഈഫ് മാസികയിൽ 1965 ഡിസംബർ മുതൽ 1966 ഏപ്രിൽ വരെ തുടർച്ചയായി ഈ കൃതി പ്രസിദ്ധീകരിച്ചിരുന്നു. 1967-ൽ മികച്ച സയൻസ് ഫിക്ഷൻ കൃതിക്കുള്ള ഹ്യൂഗോ പുരസ്കാരം ഈ കൃതിക്ക് ലഭിക്കുകയുണ്ടായി. 1966-ൽ ഈ കൃതി നെബുല പുരസ്കാരത്തിന് നാമനിർദ്ദേശം ചെയ്യപ്പെട്ടിരുന്നു.
ടി.എ.എൻ.എസ്.ടി.എ.എ.എഫ്.എൽ. എന്ന ചുരുക്കെഴുത്ത് ആദ്യമായി പ്രത്യക്ഷപ്പെട്ടത് ഈ കൃതിയിലാണ്. കൃത്രിമമായി സൃഷ്ടിച്ച ഭാഷയായ ലോഗ് ലാനിന് പ്രചാരം നൽകുന്നതിൽ ഈ കൃതി വലിയ സ്വാധീനം ചെലുത്തി. ഗ്രന്ഥത്തിൽ കൃത്യമായി മനുഷ്യരും കമ്പ്യൂട്ടറുകളും തമ്മിൽ സംവദിക്കാനായി ഈ ഭാഷയാണ് ഉപയോഗിക്കുന്നത്. ഉദ്ധരണികൾക്കായുള്ള ഓക്സ്ഫോർഡ് ഇംഗ്ലീഷ് ഡിക്ഷണറി "ദെയർ ഈസ് നോ ഫ്രീ ലഞ്ച്" എന്ന പ്രയോഗം ആദ്യമായി അച്ചടിച്ചുവന്നത് ഈ കൃതിയിലാണെന്ന് സൂചിപ്പിക്കുന്നു.
2004-ൽ തിരക്കഥാകൃത്തായ ടിം മിനിയർ ഈ നോവലിനെ അടിസ്ഥാനമാക്കി ഒരു തിരക്കഥ തയ്യാറാക്കുന്നതായി റിപ്പോർട്ട് ചെയ്യപ്പെട്ടിരുന്നു. 2006-ൽ പൂർത്തിയാക്കിയ തിരക്കഥ പല സംവിധായകർക്കും നൽകപ്പെടുകയുണ്ടായി.
