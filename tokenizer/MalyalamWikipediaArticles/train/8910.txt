ജനക്പൂർ  ജനൿപുർധം, പ്രാചീന മിഥില എന്നും അറിയപ്പെടുന്നു. നേപ്പാളിലെ ജനക്പൂർ സോണിലുള്ള ധനുസ ജില്ലയിലെ ഒരു പട്ടണമാണ്. പഴയ വിദേഹ രാജ്യത്തിൻറെ തലസ്ഥാനവുമായിരുന്നു ഇത്. നേപ്പാളിൻറ തലസ്ഥാനമായ കാഠ്മണ്ഡുവിന് 123 കിലോമീറ്റർ തെക്കുകിഴക്കായിട്ടാണ് ഈ പട്ടണം നിലനിൽക്കുന്നത്. ജനക്പൂരിലെ ജനസംഖ്യ രണ്ടായിരത്തി പതിനഞ്ചിലെ സെൻസസ് പ്രകാരം 169,287 ആണ്. ജനക്പൂർ ഒരു ടൂറിസ്റ്റ് കേന്ദ്രവും ഹിന്ദുമതവുമായി ബന്ധപ്പെട്ട ഒരു തീർത്ഥാടനകേന്ദ്രവുമാണ്. ശ്രീരാമ ദേവൻറെ സഹധർമ്മിണിയായിരുന്നു സീതാദേവിയുടെ ജനനസ്ഥലമാണീ പട്ടണം. ജനക്പൂരിൽ നിന്ന് ഇന്ത്യയിലേയ്ക്ക് നേപ്പാൾ റെയിൽവേയുടെ ട്രെയിൻ സർവ്വീസ് നിലവിലുണ്ട്.
ജനക്പൂർ മണ്ഡലം ചരിത്രപരമായി മിഥിലാഞ്ചൽ ആണ്. ഇവിടെയാണ് പ്രാചീന മൈഥിലി സംസ്കാരം ഉടലെടുത്തത്. ഛാത് പൂജയുടെ ഉൽപ്പത്തി സ്ഥാനവും മൈഥിലി ഭാക്ഷ, ലിപി എന്നിവയും രൂപപ്പെട്ടത് ഈ പട്ടണത്തിലാണ്. 
ബി.സി. ഒന്നാം ശതകത്തിലെ രേഖയായ "ശതപത ബ്രാഹമണ" യിലെ വിവരങ്ങൾ പ്രകാരം, മൈഥിലിയിലെ രാജാവായിരുന്ന മാധവ വിദേഘ, തൻറെ ആചാര്യനായിരുന്ന ഗോതമ രഹുഗണ നയിച്ചതനുസരിച്ച് സദനിര നദി കുറുകെ കടക്കുകയും, അദ്ദഹം എത്തിച്ചേർന്ന പ്രദേശത്ത് ആദ്യത്തെ തെക്കൻ ഏഷ്യൻ രാജ്യമായ വിദേഹ സ്ഥാപിച്ചുവെന്നുമാണ് വിശ്വസിക്കപ്പെടുന്നത്. സ്ഥാപിക്കപ്പെട്ട രാജ്യത്തിൻറെ തലസ്ഥാമായിരുന്നു ജനക്പൂർ. ഈ സംഭവങ്ങള ഋഗ്വേദ കാലഘട്ടത്തിലാണ് സംഭവിച്ചതെന്നു വിശ്വസിക്കപ്പെടുന്നു. 
ഹിന്ദു പുരാണമായ രാമായണത്തിൽ നിന്നാണ് ജനക്പൂരിനെക്കുറിച്ചുള്ള അറിവുകൾ കൂടുതൽ വ്യക്തമായി അറയുവാൻ സാധിക്കുന്നത്. ഇതിൽ ശ്രീരാമ ചന്ദ്രൻറ ഭാര്യയായിരുന്ന സീതാദേവി ഈ വിദേഹ രാജ്യത്തെ രാജകുമാരിയായിരുന്നു. അവരുടെ പിതാവ് വിദേഹ രാജാവായിരുന്ന ജനക മഹാരാജാവായിരുന്നു. ഒരു ഉഴവു ചാലി‍ൽ ഭൂമിദേവിയുടെ പുത്രിയായി കണ്ടെത്തിയ ശിശുവിനെ ജനകമഹാരാജൻ തൻറെ മകളായി വളർത്തിയെന്നാണ് ഐതിഹ്യം. മകൾക്ക് രാജാവ് സ്വയം വരം നിശ്ചയിക്കുകയും എത്തിയ രാജകുമാരന്മാരിൽ ആർക്കാണോ പവിത്രമായ ശൈവചാപം ഖണ്ഡിക്കാൻ സാധിക്കുന്നത്, അയാൾ‌ക്കു മകളെ സ്വയംവരം ചെയ്തു കൊടുക്കുന്നതാണെന്നു പ്രഖ്യാപിക്കുകയും ചെയ്തു. അനേകം രാജകുമാന്മർ പരാജയപ്പെട്ടു പിന്മാറുകയും അവസാനം അയോദ്ധയിലെ രാജകുമാനായ രാമൻ വിജയിക്കുകയും സീതയെ പാണീഗ്രഹണം ചെയ്യുകയും ചെയ്ത്തു. ലോകത്തൊട്ടാകെയുള്ള ഹിന്ദുമതവിശ്വാസികളുടെ തീർത്ഥാടന കേന്ദ്രമാണ് ജാനകിപൂർ
ഇതു കൂടാതെ ബുദ്ധമത സ്ഥാപകനായിരുന്നു ഗൌതമബുദ്ധനും ജൈനമതത്തിലെ ഇരുപത്തിനാലാമത്തെ തീർത്ഥങ്കരനായിരുന്ന വർദ്ധമാന മഹാവീരനും ഈ പ്രദേശത്തു ജീവിച്ചിരുന്നു എന്നു വിശ്വസിച്ചിരുന്നു.
ജനക്പൂർ പട്ടണം സ്ഥിതി ചെയ്യുന്ന അക്ഷാംശ രേഖാംശങ്ങൾ, 26° 43′ 43″ N, 85° 55′ 30″ E ആണ്. ഹിമാലയ പർവ്വത നിരകളുടെ താഴ്വരയിലാണ് ഈ പട്ടണം സ്ഥിതിചെയ്യുന്നത്. ജാനകിപൂരിനെ ചുറ്റിയൊഴകുന്ന നദികൾ ദുധ്മതി, ജലാദ്, റാറ്റൊ, ബലാൻ, കമല എന്നീ നദികളാണ്. അനേകം അമ്പലങ്ങൾ കൊണ്ടും കുളങ്ങൾ കൊണ്ടും പ്രസിദ്ധമാണ് ഈ പട്ടണം. 
ജനക്പൂരിൽ ആറ് കാലാവസ്ഥകൾ ഒരുപോലെ അനുഭവിക്കുവാൻ സാധിക്കുന്നു. വസന്തം, ഗ്രീഷ്മം, വർഷം, ശരത്, ഹേമന്ദം, ശിശിരം എന്നിവയാണവ. 
ജനക്പൂർ സന്ദർശിക്കുവാൻ ഏറ്റവും പറ്റിയ സമയം സെപ്റ്റംബർ മുതൽ മാർച്ച് വരെയാണ്. ഈ സമയം വളരെ സുഖകരമായ കാലാവസ്ഥയാണ്. ഇക്കാലത്ത് പട്ടണത്തിൽ അനേകം ഉത്സവങ്ങൾ നടക്കാറുണ്ട്. 
