കുലശേഖര രാജാവായിരുന്ന സ്ഥാണു രവിവർമ്മന്റെ സദസ്സിലെ ഗണിതശാസ്ത്ര വിദഗ്ദ്ധനും ജ്യോതിശാസ്ത്ര പണ്ഡിതനുമായിരുന്നു ശങ്കരനാരായണൻ . പണ്ഡിതനായ ഗോവിന്ദസ്വാമിയുടെ ശിഷ്യനായിരുന്നു ഇദ്ദേഹം.
ഭാസ്കരാചാര്യരുടെ ലഘുഭാസ്കരീയം എന്ന ഗ്രന്ഥത്തെ ആസ്പദമാക്കി ശങ്കര നാരായണൻ രചിച്ച കൃതിയാണ് ലഘുഭാസ്കരീയവിവരണം. ഇത് ശങ്കരനാരായണീയം എന്ന പേരിലും അറിയപ്പെടുന്നു. ശകവർഷം 791 ലാണ് ഈ കൃതി രചിച്ചതെന്ന് ഗ്രന്ഥകാരൻ തന്നെ ഇതിൽ രേഖപ്പെടുത്തിയിട്ടുണ്ട്. ആര്യഭടന്റെ ഗണിതശാസ്ത്ര രീതികളും യൂക്ലിഡിന്റെ ആൽഗരിതവുമെല്ലാം വിവരിക്കുന്ന ഈ ഗ്രന്ഥത്തിൽ കടപയാദി സമ്പ്രദായത്തിന്റെ ഉപയോഗവും കാണുന്നുണ്ട്.
കുലശേഖര രാജാവായ സ്ഥാണു രവി വർമ്മന്റെ തലസ്ഥാനമായിരുന്ന മഹോദയപുരത്ത് ശങ്കരനാരായണന്റെ നേതൃത്വത്തിൽ ഒരു വാനനിരീക്ഷണശാല സ്ഥാപിച്ചിരുന്നു. ഇതിനെപ്പറ്റി ലഘുഭാസ്കരീയവിവരണം എന്ന ഗ്രന്ഥത്തിൽ പരാമർശമുണ്ട്.
