പരമ്പരയായി കോഴിക്കോട്‌ സാമൂതിരിമാരുടെ ഗുരുനാഥനും പടത്തലവനുമായിരുന്നു ധർമ്മോത്ത്‌ പണിക്കർ. കുന്നലക്കോനാതിരിമാർ സാമൂതിരി എന്നപേരിൽ അറിയപ്പെടാൻ തുടങ്ങുന്ന പതിനഞ്ചാം നൂററാണ്ടിന്നും മുമ്പുതന്നെ ധർമ്മോത്തു പണിക്കർ‍ അവരോടെപ്പം ചേർന്നതായി കരുതപ്പെടുന്നു. പതിനാലാം നൂറ്റാണ്ടിൽ സാമൂതിരി നെടുങ്ങനാട് അധീനപ്പെടുത്തിയതോടെ ധർമ്മൊത്ത് പണിക്കർമാർ കോഴിക്കോട്ടു നിന്ന് പട്ടാമ്പിക്കടുത്ത് നടുവട്ടം പ്രദേശത്ത്  താമസമാക്കുന്നതാണു കാണുന്നത്. രാജ്യം വികസിക്കുന്നതിനനുസരിച്ച് സമൂതിരി സ്വന്തം പടത്തലവന്റെ സാന്നിദ്ധ്യം രാജ്യത്തിന്റെ തന്ത്രപ്രധാനമായ പ്രദേശത്തേക്ക് മാറ്റുകയായിരുന്നു. . തുടർന്ന്‌ പതിനെട്ടാം നൂററാണ്ടിൽ ഡച്ച്കാരിൽ നിന്ന്‌ സാമൂതിരി കനത്ത തോൽവി ഏററുവാങ്ങുന്നതുവരെ ഇവർ കോഴിക്കോടിന്റെ ഭരണ-യുദ്ധരംഗങ്ങളിൽ സജീവസാന്നിദ്ധ്യമായി അചഞ്ചലരായി നിലകൊണ്ടു. സന്ധിസംഭാഷണങ്ങളിൽ ഡച്ചുകാരുടെ ഒരു പ്രധാന ആവശ്യം ധർമ്മോത്ത്‌ പണിക്കരെ ഭരണ-യുദ്ധകാര്യങ്ങളിൽ നിന്ന്‌ ഒഴിവാക്കണമെന്നായിരുന്നു. കോഴിക്കോട്‌ സാമൂതിരി കോവിലകസമുച്ചയത്തിൽ ധർമ്മോത്ത്‌ പണിക്കരുടെ കുടിയിരിപ്പ് ഇന്നും നിലനിർത്തിപ്പോരുന്നുണ്ട്‌. ധർമ്മോത്ത് പണിക്കരുടെ കളരി പട്ടാമ്പിക്കടുത്ത്‌ നടുവട്ടം പ്രദേശത്ത് ‌ ഇന്നും ബാക്കി നിൽക്കുന്നുണ്ട്. തമ്മെ പണിക്കർ എന്നും അറിയപ്പെട്ടിരുന്ന ഇവരുടെ കുടുംബം‍ പിൽക്കാലത്ത്‌ ‌ അവിടെ നിന്നും ഇന്നത്തെ പാലക്കാട്‌ ജില്ലയുടെ പല ഭാഗങ്ങളിലേക്കും പല കാലത്തായി പിരിഞ്ഞുതാമസിച്ചിട്ടുമുണ്ട്‌. 
1806 ൽ ബ്രിട്ടീഷുകാർ സാമൂതിരിയിൽ നിന്ന്  അധികാരം പിടിച്ചെടുത്തപ്പോൾ മാലിഖാൻ നൽകിയിരുന്നവരുടെ കൂട്ടത്തിൽ തമ്മെ പണിക്കരും ഉണ്ട്. പുതിയ സാമൂതിരിമാരുടെ അരിയിട്ടു വാഴ്ചകളിൽ ഇവരുടെ സാന്നിദ്ധ്യം നിർബന്ധമായിരുന്നു. 

സാമൂതിരിയുടെ കളരിപടത്തലവൻ ആകുന്നതിനുമുമ്പ‌് ഇവർ ധർമ്മടത്താണ്‌ തമ്മസിച്ചിരുന്നതെന്നും അതുകൊണ്ട് ധർമ്മടത്തു പണിക്കർ എന്നു വിളിക്കപ്പെട്ടിരുന്നുവെന്നും ഈ പേർ പിന്നീട് ലോപിച്ചണ്‌ ധർമ്മോത്ത് പണിക്കർ എന്നായത് എന്നും കരുതപ്പെടുന്നു.
സാമൂതിരിയെ മുഖം കാണിച്ച് അദ്ദേഹത്തിന്റെ പടത്തലവൻ ആകാനെത്തിയ ഇവരുടെ ആദ്യ പൂർവികന്റെ പേർ തമ്മൻ എന്നായിരുന്നു എന്നും ആ പേരിൽ നിന്നുമാണ്‌ തമ്മെ എന്ന കുടുംബപ്പേരുണ്ടായത് എന്നും പറയപ്പെടുന്നു.
ചെമ്പകശ്ശേരി രാജാക്കന്മാരുടെ പടത്തലവൻമാരായിരുന്ന മാത്തൂർ പണിക്കന്മാരുടേയും ഇവരുടേയും പൂർവികർ മരുമക്കത്തായം വഴി ഒരേ കുടുംബക്കാരാണെന്നും അറിയപ്പെടുന്നു.
