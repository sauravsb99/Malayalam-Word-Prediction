പോളിഷ് കവിയും പത്രപ്രവർത്തകനുമായിരുന്നു തദേവൂസ് ബോറോവ്സ്കി..ഓഷ്വിറ്റ്സ് തടങ്കൽ പാളയത്തിലെ തടവുകാരനായിരുന്ന ബോറോവ്സ്കിയുടെ ആത്മാംശമുള്ള കൃതികൾ പോളിഷ് സാഹിത്യത്തിലെ പ്രകൃഷ്ടകൃതികളായി കരുതിപ്പോരുന്നു.
സോവിയറ്റ് റഷ്യയിലെ ഉക്രൈയിനിൽ ജനിച്ച ബോറോവ്സ്കി ബാല്യകാലത്ത് മാതാപിതാക്കളിൽ നിന്നു അകന്നാണ് കഴിഞ്ഞിരുന്നത്.പിതാവും മാതാവും ഭരണകൂടത്തിൻറെ നിയന്ത്രണത്തിൽ ക്യാമ്പുകളിൽ പാർപ്പിക്കപ്പെട്ടതാണിതിനുകാരണം.1932 ൽ പോളിഷ് റെഡ്ക്രോസ്സിൻറെ ഇടപെടൽ കാരണം പോളണ്ടിലേയ്ക്ക് തിരികെവരാൻ ബോറോവ്സ്കിയ്ക്കുകഴിഞ്ഞു. നാസി അധീന പോളണ്ടിൽ രഹസ്യമായി വിദ്യാഭ്യാസം തുടർന്നുപോന്ന ബോറോവ്സ്കി കവിതകളും ലേഖനങ്ങളും പത്രങ്ങളിൽ പ്രസിദ്ധീകരിയ്ക്കാൻ തുടങ്ങി. രഹസ്യകേന്ദ്രങ്ങളിൽ നിന്നു പ്രസിദ്ധീകരിയ്ക്കുന്ന മാസികകളിലാണ് യുദ്ധകാലത്തെ കൃതികൾ പ്രകാശിപ്പിച്ചത്. 1943 ൽ നാസി രഹസ്യപ്പോലീസിൻറെ കെണിയിൽ പെട്ട്അറസ്റ്റിലായ ബോറോവ്സ്കിയെ നാസിതടങ്കൽ പാളയത്തിലേയ്ക്ക് അയച്ചു.1945 ൽ ക്യാമ്പിലെ പീഡനങ്ങളിൽ നിന്നും ദുരിതങ്ങളിൽ നിന്നും മോചിതനായ ബോറോവ്സ്കി 1951 ൽ തൻറെ ഇരുപത്തിയെട്ടാമത്തെ വയസ്സിൽ ആത്മഹത്യ ചെയ്യുകയാണണുണ്ടായത്.
