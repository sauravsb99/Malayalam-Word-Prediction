വടക്കൻ പാട്ടുകളിൽ പരാമർശിക്കുന്ന ഒരു ധീര വനിതയാണ് ഉണ്ണിയാർച്ച. ഇന്നത്തെ വടകരപ്രദേശത്തെ, കടത്തനാട് നാട്ടുരാജ്യത്തെ പുത്തൂരം വീട് എന്ന കുടുംബത്തിലാണ് ഉണ്ണിയാർച്ച ജനിച്ചത്. 16-ാം നൂറ്റാണ്ടിൽ വടക്കേ മലബാറിലാണ് ഉണ്ണിയാർച്ച ജീവിച്ചിരുന്നതെന്ന് കരുതപ്പെടുന്നു. വടക്കേ മലബാറിലെ തീയ്യ സമുദായത്തിൽ ജനിച്ചു വളർന്ന സ്ത്രീയാണ് ഉണ്ണിയാർച്ച. 
പുത്തൂരം വീട്ടിലെ ആരോമൽ ചേകവരുടെ ഇളയ സഹോദരിയാരിരുന്നു ഉണ്ണിയാർച്ച. ഉണ്ണിയാർച്ച ചെറുപ്പത്തിൽ തന്നെ കളരിമുറകളെല്ലാം വശത്താക്കുകയും നല്ലൊരു യോദ്ധാവായി മാറുകയും ചെയ്തു. ഉണ്ണിയാർച്ചയെ വിവാഹം കഴിച്ചത് ആറ്റുമണമേൽ കുഞ്ഞിരാമനായിരുന്നു. അതിനുശേഷം ഉണ്ണിയാർച്ച ആറ്റുമണമ്മേൽ ഉണ്ണിയാർച്ച എന്നറിയപ്പെട്ടു. ഒരിക്കൽ അല്ലിമലർകാവിൽ കൂത്തുകാണാൻ പോയിരുന്ന ഉണ്ണിയാർച്ചയെ നാദാപുരത്തെ ജോനകർ അപഹരിക്കാൻ ശ്രമിച്ചു. അവരെ ആ ധീരവനിത പൊരുതിതോൽപ്പിച്ചുവെന്നാണ് വടക്കൻപാട്ടുകളിലെ കഥ. സഹോദരനായ ആരോമൽ ചേകവരെ ചതിച്ചു കൊന്ന ചന്തുവിനോടു പക വീട്ടിയത് ഉണ്ണിയാർച്ചയുടെ പുത്രനായ ആരോമലുണ്ണിയാണ്. 
പെണ്ണായ ഞാനോ വിറയ്ക്കുന്നില്ല ആണായ നിങ്ങൾ വിറയ്ക്കുന്നതെന്തേ? ആയിരം വന്നാലും കാര്യമില്ല പുത്തൂരം വീട്ടിലെ പെണ്ണുങ്ങളും ആണുങ്ങളെ കൊല്ലിച്ച കേട്ടിട്ടുണ്ടോ?"
ഉണ്ണിയാർച്ച, ഒരു വടക്കൻ വീരഗാഥ എന്നീ സിനിമകളും പുത്തൂരം പുത്രി ഉണ്ണിയാർച്ച എന്ന ഏഷ്യാനെറ്റിലെ സീരിയലും ഉണ്ണിയാർച്ചയുടെ കഥ അടിസ്ഥാനപ്പെടുത്തി നിർമ്മിക്കപ്പെട്ടതാണ്.
ജീവചരിത്രവുമായി ബന്ധപ്പെട്ട ഈ ലേഖനം അപൂർണ്ണമാണ്‌. ഇതു വികസിപ്പിക്കുവാൻ സഹായിക്കുക. 
