മധ്യ-ഹിമാലയൻ നിരകളിൽ നങ്ഗപർവതത്തിനും നംചബർവയ്ക്കും മധ്യേ സ്ഥിതിചെയ്യുന്ന ഗിരിശൃംഗങ്ങളിലൊന്ന്. എവറസ്റ്റ്, കാഞ്ചൻജംഗ തുടങ്ങിയ പ്രധാന കൊടുമുടികളുടെ സമീപത്താണ് ധവളഗിരിയുടെയും സ്ഥാനം. സുമാർ 8,172 മീ. ഉയരം ധവളഗിരിക്കുണ്ട്. ധവളഗിരിക്കും അന്നപൂർണയ്ക്കും മധ്യേ ആഴം കൂടി, ഇടുങ്ങി, ചെങ്കുത്തായ ഒരു ഗിരികന്ദരമുണ്ട്. ധവളഗിരി കൊടുമുടിയുടെ പടിഞ്ഞാറാണ് ഘാഗ്ര തടാകത്തിന്റെ സ്ഥാനം. കൊടുമുടിയിൽനിന്ന് ഉദ്ഭവിക്കുന്ന നദികളിൽ ഭേരിക്കാണ് മുഖ്യ സ്ഥാനം.
