ഷാർപ്പ് ഒബ്ജെക്ട്സ് ഒരു അമേരിക്കൻ സൈക്കോളജിക്കൽ ത്രില്ലർ ടെലിവിഷൻ പരമ്പരയാണ്. ഗിലിയൻ ഫ്‌ളിന്നിന്റെ അതെ പേരുതന്നെയുള്ള പ്രഥമ നോവലിനെ ആസ്പദമാക്കി എച്ച്ബിഒ നിർമിച്ച ഈ പരമ്പര ജൂലൈ 8, 2018 ന് സംപ്രേഷണം ആരംഭിച്ചു. ഷോൺ മാർക് വാലീ സംവിധാനം ചെയ്ത ഈ പരമ്പരയിൽ ഏമി ആഡംസ്, പട്രീഷ്യ ക്ലാർസൺ, ക്രിസ് മെസിന, എലിസ സ്കാൻലെൻ, മാറ്റ് ക്രേവൻ, ഹെൻറി സെർണി, ടെയ്ലർ ജോൺ സ്മിത്ത്, മാഡിസൺ ഡാവൻപോർട്ട്, മിഗ്വെൽ സാന്ദോവാൾ, വിൽ ചേസ്, ജാക്ക്സൺ ഹർസ്റ്റ്, സോഫിയ ലില്ലിസ്, ലുലു വിൽസൺ, എലിസബത്ത് പെർക്കിൻസ് എന്നിവർ അഭിനയിച്ചു. സ്വന്തം നാട്ടിൽ അടുത്തയിടെ നടന്ന രണ്ട് പെൺകുട്ടികളുടെ കൊലപാതകങ്ങൾ റിപ്പോർട്ട് ചെയ്യാൻ വന്ന കമിൽ പ്രീക്കർ എന്ന, മാനസികപ്രശ്നങ്ങൾ നേരിടുന്ന ഒരു ലേഖികയിലൂടെയാണ്, കഥ പുരോഗമിക്കുന്നത്. 
മികച്ച പ്രതികരണം നേടിയ ഈ പരമ്പരയുടെ ദൃശ്യങ്ങൾ, നിഗൂഢത നിറഞ്ഞ അന്തരീക്ഷം, സംവിധാനം, അഭിനയം എന്നിവ നിരൂപക പ്രശംസ നേടി. ഏമി ആഡംസ്, പട്രീഷ്യ ക്ലാർസൺ, എലിസ സ്കാൻലെൻ എന്നിവരുടെ പ്രകടനം പ്രകീർത്തിക്കപ്പെട്ടു. ഈ പ്രകടനത്തിന് ഏമി ആഡംസിന് മികച്ച നടിക്കുള്ള ഗോൾഡൻ ഗ്ലോബ് പുരസ്‌കാര നാമനിർദ്ദേശവും, പട്രീഷ്യ ക്ലാർസൺ മികച്ച സഹനടിക്കുള്ള പുരസ്കാരവും നേടി.
