പീറ്റർ ജാക്സൺ സംവിധാനം ചെയ്ത അതികാല്പനിക ചലച്ചിത്രങ്ങൾ അടങ്ങിയ ഒരു സിനിമാത്രയമാണ് ദ ഹൊബിറ്റ്. 1937 -ഇൽ പുറത്തിറങ്ങിയ ജെ.ആർ.ആർ. റ്റോൾകീനിന്റെ ദ ഹൊബിറ്റ് എന്ന അടിസ്ഥാനമാക്കി നിർമ്മിച്ച ചിത്രമാണ് ഇത്. ഹൊബിറ്റ് കൂടാതെ ദ ലോർഡ് ഓഫ് ദ റിങ്സ് നോവലിന്റെ അനുബന്ധങ്ങളിൽ നിന്നും കഥ വികസിപ്പിക്കുവാൻ ആവശ്യമായ ഉള്ളടക്കം എടുത്തിട്ടുണ്ട്. ചില കഥാപാത്രങ്ങളെ ചിത്രത്തിനായി പ്രത്യേകം സൃഷ്ടിക്കുകയും ചെയ്തു. ദ ഹോബിറ്റ്: ആൻ അൺ എക്സ്പെക്റ്റഡ് ജേർണി, ദ ഹോബിറ്റ്: ദ ഡെസൊലേഷൻ ഓഫ് സ്മോഗ്, ദ ഹോബിറ്റ്: ദ ബാറ്റിൽ ഓഫ് ദ ഫൈവ്‌ ആർമീസ് എന്നീ പേരുകളിൽ പുറത്തിറങ്ങിയ ചിത്രങ്ങൾ ജാക്സണിന്റെ തന്നെ ദ ലോർഡ് ഓഫ് ദ റിങ്സ് സിനിമ ത്രയത്തിന് മുന്നോടിയായി ഭവിക്കുന്നു. 
ചിത്രങ്ങൾക്ക് തിരക്കഥ എഴുതിയത് ഫ്രാൻ വാൽഷ്, ഫിലിപ്പാ ബോയെൻസ്, ജാക്സൺ പിന്നെ ഗില്ലെർമോ ദെൽ തോറോ എന്നിവർ ചേർന്നാണ്. ദ ലോർഡ് ഓഫ് ദ റിങ്‌സിന്റെ കഥ നടക്കുന്നതിന് അറുപത് വർഷം മുൻപുള്ള മിഡിൽ എർത്ത് ആണ് കഥയുടെ പശ്ചാത്തലം. തോറിൻ ഒക്കെൻഷീൽഡിന്റെ നേതൃത്വത്തിൽ ഉള്ള കുള്ളന്മാരുടെ സംഘത്തോടൊപ്പം സ്മോഗ് എന്ന ഡ്രാഗണിന്റെ അധീനതയിൽ നിന്ന് ലോൺലി മൗണ്ടൻ തിരികെ പിടിക്കാൻ ബിൽബോ ബാഗ്ഗിൻസ്  എന്ന ഹോബിറ്റിന്റെയും ഗാൻഡാൾഫ് എന്ന മന്ത്രികന്റെയും  കഥയാണ് ചിത്രത്തിന് ആധാരം. കഥ വികസിപ്പിക്കുവാൻ മറ്റ് റ്റോൾകീനിന്റെ തന്നെ മറ്റു കൃതികളിൽ നിന്നും ആശയങ്ങൾ കടമെടുത്തിട്ടുണ്ട്. ഡോൾ ഗുൽദൂറിൽ ഗാൻഡാൾഫ് നടത്തുന്ന അന്വേഷണം, അസോഗും ബോൾഗും തോറിനെതിരെ പകവീട്ടാൻ ഇറങ്ങുന്നത് ഇതിനു ഉദാഹരണമാണ്. 
കേറ്റ് ബ്ലാൻചെറ്റ്, ഒർലാൻഡോ ബ്ലൂം, ഇയാൻ ഹോം, ക്രിസ്റ്റോഫർ ലീ, ഹ്യൂഗോ വീവിങ്, എലിജ വുഡ്, ആൻഡി സെർക്കിസ് തുടങ്ങിയ വൻ താരനിര ചിത്രത്തിൽ അണിനിരന്നു. ദ ലോർഡ് ഓഫ് ദ റിങ്‌സിലെ അവരവരുടെ വേഷങ്ങൾ വീണ്ടും അവതരിപ്പിച്ച ഇവരെ കൂടാതെ ഛായാഗ്രഹകനായി ആൻഡ്രൂ ലെസ്‌നിയും, ഹോവർഡ് ഷോർ സംഗീത സംവിധായകനായും വീണ്ടുമെത്തി. ചിത്രത്തിൽ ഉപയോഗിച്ച വസ്തുക്കളുടെ നിർമ്മാണം വീറ്റാ വർക്ക്ഷോപ്പും വിഷ്വൽ ഇഫക്ടസ് വീറ്റാ ഡിജിറ്റലും നിർവ്വഹിച്ചു.
