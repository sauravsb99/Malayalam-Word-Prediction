കർണ്ണാടകയിലെ മൈസൂർ ജില്ലയിലുൾപ്പെട്ട ഒരു പട്ടണമാണ് നഞ്ചൻഗുഡ് അഥവാ നഞ്ചൻകോട്. നഞ്ചൻഗുഡിലെ ശ്രീകണ്ഠേശ്വര ക്ഷേത്രം വളരെ പ്രസിദ്ധമാണ്. അതിനാൽ നഞ്ചൻഗുഡിനെ ദക്ഷിണ കാശി എന്നും വിശേഷിപ്പിക്കാറുണ്ട്. ഇന്ത്യയിലെ ഭൂപ്രദേശസൂചികകളിലൊന്നായ നഞ്ചൻഗുഡ് വാഴപ്പഴവും ഈ പ്രദേശത്തെ പ്രശസ്തമാക്കുന്നു.
ഇവിടെ സ്ഥിതിചെയ്യുന്ന ശ്രീകണ്ഠേശ്വര ക്ഷേത്രത്തിലെ ആരാധനാമൂർത്തിയായ ശിവൻ, ശ്രീകണ്ഠേശ്വരൻ അഥവാ ശ്രീനഞ്ചുണ്ഠേശ്വരൻ എന്നു കൂടി അറിയപ്പെടുന്നു. നഞ്ചുണ്ഠേശ്വരന്റെ വാസസ്ഥലം എന്നർത്ഥതിലാണ് ഈ പ്രദേശം നഞ്ചൻഗുഡ് എന്നറിയപ്പെട്ടു തുടങ്ങിയത്.
ബാംഗ്ലൂരിൽ നിന്ന് മൈസൂറിലേക്കുള്ള സംസ്ഥാന പാത 17-ലൂടെ യാത്ര ചെയ്ത് ഇവിടെയെത്താനാകും. ഏകദേശം 163 കിലോമീറ്ററാണ് ബാംഗ്ലൂരിൽ നിന്ന് നഞ്ചൻഗുഡിലേക്കുള്ള ദൂരം. മൈസൂരിൽ നിന്ന് നഞ്ചൻഗുഡിലേക്കുള്ള ദൂരം 29 കിലോമീറ്ററാണ്.
