കേരളത്തിൽ കൊല്ലം ജില്ലയിലെ ചന്ദനത്തോപ്പിൽ സ്ഥിതിചെയ്യുന്ന ഒരു തീവണ്ടി നിലയമാണ് ചന്ദനത്തോപ്പ് തീവണ്ടി നിലയം അഥവാ ചന്ദനത്തോപ്പ് റെയിൽവേ സ്റ്റേഷൻ . 'എഫ് ക്ലാസ്' നിലവാരമുള്ള ഈ തീവണ്ടിനിലയം കൊല്ലം - ചെങ്കോട്ട തീവണ്ടിപ്പാതയിൽ കിളികൊല്ലൂർ തീവണ്ടിനിലയത്തെ കുണ്ടറ തീവണ്ടിനിലയവുമായി ബന്ധിപ്പിക്കുന്നു. ദക്ഷിണ റെയിൽവേക്കു കീഴിലുള്ള മധുര റെയിൽവേ ഡിവിഷനാണ് ഇവിടുത്തെ ഭരണച്ചുമതല നിർവ്വഹിക്കുന്നത്. കൊല്ലം ജില്ലയിലെ 25 റെയിൽവേസ്റ്റേഷനുകളിലൊന്നാണ് ചന്ദനത്തോപ്പിൽ സ്ഥിതിചെയ്യുന്നത്. കൊല്ലം - പുനലൂർ - കൊല്ലം, പുനലൂർ - മധുര - പുനലൂർ പാസഞ്ചറുകൾക്ക് ഇവിടെ സ്റ്റോപ്പ് അനുവദിച്ചിട്ടുണ്ട്.
കൊല്ലം ജില്ലയിലെ കശുവണ്ടി വ്യാവസായ കേന്ദ്രങ്ങളിലൊന്നാണ് ചന്ദനത്തോപ്പ്. 1989-ലാണ് ഇവിടെ ഒരു തീവണ്ടിനിലയം സ്ഥാപിക്കുന്നത്. ഈ നിലയം കൊല്ലം നഗരത്തിന്റെ അതിർത്തിയോടു ചേർന്ന് സ്ഥിതിചെയ്യുന്നു. മാമ്മൂട്, മേക്കോൺ, കുഴിയം എന്നിവിടങ്ങളിൽ നിന്നുള്ളവരും ചന്ദനത്തോപ്പ് ഗവ. ഐ.ടി.ഐ.യിലെ വിദ്യാർത്ഥികളും യാത്ര ചെയ്യുവാൻ ഈ തീവണ്ടിനിലയത്തെയാണ് ആശ്രയിക്കുന്നത്. ചന്ദനത്തോപ്പ് തീവണ്ടിനിലയത്തിൽ നിന്നും 1.7 കിലോമീറ്റർ അകലെയാണ് കിളികൊല്ലൂർ തീവണ്ടി നിലയം സ്ഥിതിചെയ്യുന്നത്. ഇന്ത്യയിൽ രണ്ടു തീവണ്ടിനിലയങ്ങൾ തമ്മിലുള്ള ഏറ്റവും കുറഞ്ഞ ദൂരമാണിത്.

