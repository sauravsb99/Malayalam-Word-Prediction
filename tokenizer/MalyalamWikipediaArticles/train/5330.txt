സർ തോമസ് ഓസ്റ്റിൻ കെ.സി.ഐ.ഇ. ഇന്ത്യൻ സിവി‌ൽ സർവീസ് ഉദ്യോഗസ്ഥനും ഭരണകർത്താവുമായിരുന്നു. ഇദ്ദേഹം 1932 മുതൽ 1934 വരെ തിരുവിതാംകൂറിന്റെ ദിവാനായിരുന്നു.
റെവ. ടി ഓസ്റ്റിൻ എന്ന ബ്രിട്ടീഷ് പാതിരിയുടെ മകനായാണ് തോമസ് ഓസ്റ്റിൻ 1887-ൽ ജനിച്ച‌ത്. പ്ലിമത്ത് കോളേജിലും കേംബ്രിഡ്ജിലെ ജീസസ് കോളേജിലുമായാണ് ഇദ്ദേഹം വിദ്യാഭ്യാസം പൂർത്തിയാക്കിയത്.
1910-ൽ ഇദ്ദേഹം ഇൻഡ്യൻ സിവിൽ സർവ്വീസിൽ ചേർന്നു. താഴ്ന്ന നിലയിലുള്ള പല തസ്തികകളിലും ജോലി ചെയ്ത ശേഷമാണ് ഇദ്ദേഹത്തിന് 1929-ൽ നീലഗിരി ജില്ലയുടെ കളക്ടറായി ജോലി ലഭിച്ചത്. 1932 വരെ ഇദ്ദേഹം ഈ ലാവണത്തിൽ തുടർന്നു. ഇതിനു ശേഷം രണ്ടു വർഷത്തെ കരാറിൽ ഇദ്ദേഹത്തിന് തിരുവിതാംകൂർ ദിവാനായി ജോലി നൽകപ്പെട്ടു. പിന്നീട് ഇദ്ദേഹം മദ്രാസ് ഭരണകൂടത്തിന്റെ ചീഫ് സെക്രട്ടറിയായും ജോലി ചെയ്യുകയുണ്ടായി.
1976-ൽ 89 വയസ്സിലായിരുന്നു ഇദ്ദേഹം മരിച്ചത്.
1945-ൽ ഇദ്ദേഹത്തിന് നൈറ്റ് കമാൻഡർ ഓഫ് ദി ഓർഡർ ഓഫ് ദി ഇൻഡ്യൻ എമ്പയർ എന്ന സ്ഥാനം നൽകപ്പെട്ടു.
ബാംഗളൂരിലെ ഓസ്റ്റിൻ ടൗൺ ഇദ്ദേഹത്തിന്റെ സ്മരണാർത്ഥമാണ് നാമകരണം ചെയ്യപ്പെട്ടത്. പട്ടണത്തിലെ കന്റോണ്മെന്റ് പ്രദേശത്ത് കുറഞ്ഞ വരുമാനക്കാർക്കായി ഇദ്ദേഹം വീടുകൾ പണിതിരുന്നു.
