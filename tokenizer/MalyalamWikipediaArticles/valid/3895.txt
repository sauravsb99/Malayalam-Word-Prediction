മലയാളത്തിലെ പ്രശസ്ത ബാലസാഹിത്യകാരനാണ് ഇ. എ. കരുണാകരൻ നായർ. എറണാകുളം ജില്ലയിലെ മൂവാറ്റുപുഴ താലൂക്കിലെ ഊരമനയിൽ 1944 ഫെബ്രുവരി 1 ന്‌ ജനിച്ചു. ഊരമന, രാമമംഗലം, മൂവാറ്റുപുഴ എന്നിവിടങ്ങളിൽ സ്‌കൂൾ- കോളേജ്‌ വിദ്യാഭ്യാസം. എൻജിനീയറിങ്ങ്‌ പഠനം തൃശൂരിൽ. കളമശ്ശേരി ഗവ. പോളിടെക്‌നിക്കൽ അധ്യാപകനായിരുന്നു. വൈദ്യുതിബോർഡിൽ എക്‌സിക്യൂട്ടീവ്‌ എൻജിനീയറായിരിക്കെ റിട്ടയർ ചെയ്‌തു. ഇടുക്കി, ശബരിഗിരി, ഇടമലയാർ, കുറ്റ്യാടി, ലോവർ പെരിയാർ തുടങ്ങി കേരളത്തിലെ പ്രധാനപ്പെട്ട ജലവൈദ്യുതിപദ്ധതികളുടെയെല്ലാം നിർമ്മാണ പ്രവർത്തനങ്ങളിൽ പങ്കുവഹിച്ചിട്ടുണ്ട്‌.
പ്രേമവും ദാമ്പത്യവും, ലൈംഗികജീവിതം, കഥപറയുന്ന രാജധാനികൾ, ഹൗ എ ബേബി ഈസ്‌ ബോൺ, അരുൺ ആൻഡ്‌ ദി റോബേർസ്‌ എന്നിങ്ങനെ ഇരുപത്തിയെട്ട്‌ കൃതികൾ പ്രസിദ്ധപ്പെടുത്തി.
ശാപമോക്ഷം, എഞ്ചിനീയറാകാൻ എന്നീ കൃതികൾ ഇന്ത്യാ ഗവണമെന്റിന്റെയും ഇടുക്കിയുടെ കഥ കേരള ഗവൺമെന്റിന്റെയും ശാസ്‌ത്രസാഹിത്യപരിഷത്തിന്റെയും അവാർഡുകൾ ലഭിക്കുകയുണ്ടായി. 1993-ലെ ഭീമാ ബാലസാഹിത്യ അവാർഡ്‌ പഴശ്ശിയുടെ പ്രിയഭൂമി എന്ന കൃതിക്ക് ലഭിച്ചു.
