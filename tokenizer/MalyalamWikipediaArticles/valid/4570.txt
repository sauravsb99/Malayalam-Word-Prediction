 ക്രിസ്റ്റെൻ വിസ്ബാൽ നിർമ്മിച്ച വെങ്കല പ്രതിമയാണ് 'ധീരയായ പെൺകുട്ടി'. ന്യൂയോർക്കിലെ വോൾ സ്ട്രീറ്റിലെപ്രസിദ്ധമായ കാളക്കൂറ്റന്റെ പ്രതിമയെ പേടിയേതുമില്ലാതെ നോക്കിനിൽക്കുന്ന രീതിയിലാണ് പെൺകുട്ടിയുടെ പ്രതിമ സ്ഥാപിച്ചിരിക്കുന്നത്. 2017 ലെ വനിതാ ദിനത്തിന്റെ തലേന്നാണ് ഇത് സ്ഥാപിച്ചത്. 1.21 മീറ്റർ ഉയരമുള്ളതാണ് ഈ പ്രതിമ. ലിംഗ അസമത്വം,കോർപ്പറേറ്റ് ലോകത്തെ സ്ത്രീ-പുരുഷ വേതനത്തിലെ അന്തരം എന്നിവയിലേക്ക് ശ്രദ്ധക്ഷണിക്കാനാണ് ഇവിടെ ഈ പ്രതിമ സ്ഥാപിച്ചത്. ഒരു ഇൻഡക്സ് ഫണ്ടിന്റെ പ്രചരണാർത്ഥമാണ് ഇത് സ്ഥാപിച്ചത്.
ഒരു മാസത്തേക്ക് അനുമതി നൽകി സ്ഥാപിച്ച പ്രതിമ 2018 വനിതാദിനം വരെ അവിടെ നിൽക്കട്ടെയെന്ന് ന്യൂയോർക്ക് മേയർ ബിൽ ഡിബ്ലാസിയോ ഉത്തരവിട്ടിരുന്നു. ഇതിനായി നിരവധി പേർ ഒപ്പ് ശേഖരണവും നടത്തി.
കോർപ്പറേറ്റ് ഫെമിനിസത്തിന്റെ ഭാഗമാണിതെന്ന് ഒരു വിഭാഗം സ്ത്രീകൾ വിമർശനമുന്നയിച്ചിരുന്നു.
1987-ലെ വിപണിത്തകർച്ചയിൽനിന്ന് കരകയറിയ അമേരിക്കൻ ജനതയുടെ കരുത്തിന്റെയുംഅധികാരത്തിന്റെയും പ്രതീകമായാണ് 1989-ൽ വോൾസ്ട്രീറ്റിൽ കാളക്കൂറ്റന്റെ പ്രതിമസ്ഥാപിച്ചത്. ഇതിന്റെ ശില്പിയായ ഇറ്റാലിൻ കലാകാരൻ ആർതുറോ ഡി മൊഡിച്ച ഇത് പരസ്യ തന്ത്രം മാത്രമാണെന്ന് വിമർശിച്ചിരുന്നു.
