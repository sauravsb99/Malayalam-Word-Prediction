പുരാതന ക്രിസ്ത്യൻ ദേവാലയങ്ങളിൽ സ്ലീബാപെരുന്നാളിനു വിളമ്പുന്ന നേർച്ച വിഭവമാണ് പഞ്ചാരമണ്ട. പേരിൽ പഞ്ചസാര എന്നാണെങ്കിലും ഏറിയ പങ്കും ശർക്കരയാണ് ഇതിലെ പ്രധാന മധുരചേരുവ. അരി, ശർക്കര, പഞ്ചസാര, നാളികേരം, സുഗന്ധവ്യഞ്ജനങ്ങൾ എന്നിവയാണ് ഇതിലെ പ്രധാന ചേരുവകൾ. ചപ്പാത്തിയുടെ വലിപ്പത്തിലും പപ്പടത്തിന്റെ കനത്തിലുമാണ് ഇതുണ്ടാക്കിയെടുക്കുന്നത്. അകപ്പറമ്പ് മാർ ശബോർ അഫ്രോത്ത് കത്തീഡ്രൽ വലിയ പള്ളി, അങ്കമാലി സെന്റ് മേരീസ് സുനോറ കത്തീഡ്രൽ എന്നിവിടങ്ങളിൽ ഇതു നേർച്ച നൽകുന്നുണ്ട്.
അധികം പശയില്ലാത്ത അരി കുതിർത്തു വറത്തു പൊടിച്ചെടുക്കുന്നു. പിന്നീട് നന്നായി തിളച്ച വെള്ളം ഒഴിച്ച് കുഴച്ചെടുക്കണം. ഇങ്ങനെ കുഴച്ചെടുക്കുന്ന മാവ് ചെറിയ ഉരുളകളാക്കിയെടുത്ത ശേഷം പലകയിൽ വച്ച് പരത്തിയെടുക്കുന്നു. അടുപ്പിൽ ചട്ടി കമിഴ്ത്തി വെച്ച് അതിന്റെ അടിയിൽ തീ കത്തിച്ച് ചട്ടിയുടെ മുകളിൽ അപ്പം മറിച്ചും തിരിച്ചുമിട്ടാണ് വേവിക്കുന്നത്. ഇത്തരത്തിൽ വേവിച്ചെടുക്കുന്ന അപ്പം തണുക്കാതെ ഭദ്രമായി സൂക്ഷിച്ചുവെക്കുന്നു.
നേർച്ച നൽകുന്നതിന്റെ തലേദിവസം ഈ മണ്ടയെല്ലാം വലിയ പാത്രങ്ങളിലിട്ട് പൊടിച്ചെടുക്കും. ചുരണ്ടിയ തേങ്ങ കാറ്റത്തു വച്ച് വെള്ളം വലിയിച്ച ശേഷം മണ്ടയിൽ ചേർത്തിളക്കി കുതിരാനായി വെക്കുന്നു. പിന്നീട് ഇതിലേക്കു ഉരുക്കിയ ശർക്കര നൂൽപാകത്തിൽ ചേർത്ത് കുറച്ചു പഞ്ചസാരയും ഏലക്കാ പൊടിച്ചതും ചേർത്തിളക്കി മണ്ട തയ്യാറാക്കുന്നു.
