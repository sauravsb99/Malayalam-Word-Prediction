വിഖ്യാത ചിത്രകാരൻ രാജാ രവിവർമയുടെ ജീവിതത്തെ ആധാരമാക്കി 2008-ൽ കേതൻ മേത്ത സംവിധാനം ചെയ്ത ചലച്ചിത്രമാണ് രംഗ് രസിയാ . 'കളേഴ്സ് ഓഫ് പാഷൻ' എന്ന പേരാണ് ചിത്രത്തിന്റെ ഇംഗ്ലീഷ് പതിപ്പിനുള്ളത്.
കേരളം, മുംബൈ, വാരാണസി എന്നിവിടങ്ങളിലായിരുന്നു 'രംഗ് രസിയാ'യുടെ ചിത്രീകരണം.
രജ്ഞിത്ത് ദേശായിയുടെ മറാത്തി നോവലായ 'രാജാ രവിവർമ്മ' യെ ആസ്പദമാക്കിയാണ് ഈ സിനിമ. രാജാ രവിവർമയുടെ പൊതുജീവിതവും സ്വകാര്യജീവിതവും രംഗ് രസിയായിൽ പ്രതിപാദിക്കപ്പെടുന്നു. രവിവർമയെ വളരെയേറെ സ്വാധീനിക്കുകയും രവിവർമയുടെ ചിത്രരചനയ്ക്ക് പ്രചോദനമായിത്തീരുകയും ചെയ്ത സുഗന്ധ എന്ന സ്ത്രീയുമായി രവിവർമയ്ക്കുള്ള ബന്ധവും ഈ ബന്ധം രവിവർമയുടെ പൊതുജീവിതത്തിൽ വരുത്തുന്ന വ്യതിയാനങ്ങളുമാണ് ചിത്രത്തിന്റെ മുഖ്യ ഇതിവൃത്തം. നിറങ്ങളോടുള്ള രവിവർമയുടെ അഭിനിവേശവും അവിഷ്കാരസ്വാതന്ത്ര്യത്തിനുള്ള പോരാട്ടവും ഈ ചലച്ചിത്രത്തെ വ്യത്യസ്തമാക്കുന്നു. 
രവിവർമ്മയെക്കുറിച്ച വാസ്തവവിരുദ്ധമായ ചിത്രീകരണങ്ങളും പരാമർശങ്ങളും നടത്തി ആക്ഷേപിച്ചെന്ന് കാട്ടി അദ്ദേഹത്തിന്റെ കുടുംബാംഗങ്ങൾ മായാ മൂവീസിനും സംവിധായകൻ കേതൻ മേത്തയ്ക്കും ഇദ്ദേഹത്തിന്റെ ഭാര്യയും നിർമാതാവുമായ ദീപാസാഹിക്കും സഹനിർമാതാവായ ആനന്ദ് മഹേന്ദ്രുവിനുമെതിരെ കേസു നൽകിയതിനെത്തുടർന്ന് ചിത്രത്തിന്റെ പ്രദർശനം കോടതി തടഞ്ഞിരുന്നു. വിവാദപരവും പ്രകോപനപരവുമായ പരാമർശങ്ങളും രംഗങ്ങളും ഉണ്ടായിരുന്നതിനാൽ നേരത്തേ സെൻസർബോർഡിന്റെ വിലക്കുണ്ടായിരുന്നു.
