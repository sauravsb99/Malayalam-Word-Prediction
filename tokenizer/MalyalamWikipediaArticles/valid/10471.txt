സെബാസ്റ്റ്യാൻ ലെലിയോ സംവിധാനം ചെയ്ത് 2017 ൽ ഇറങ്ങിയ ഒരു ചിലിയൻ ചലച്ചിത്രമാണ് എ ഫാന്റസ്റ്റിക് വുമൺ . 67 ആം ബർലിൻ ഇന്റർനാഷണൽ ഫിലിം ഫെസ്റ്റിവലിലെ പ്രധാന മത്സര വിഭാഗത്തിൽ ഗോൾഡൻ ബെയറിനായി മത്സരിക്കാൻ ഈ ചിത്രം തിരഞ്ഞെടുക്കപ്പെട്ടു. 90 ആം അക്കാദമി അവാർഡുകളിൽ മികച്ച വിദേശ ഭാഷാ ചിത്രത്തിനുള്ള ചിലിയൻ എൻട്രിയായി തിരഞ്ഞെടുത്ത ഈ ചിത്രം അക്കാദമി അവാർഡ് കരസ്ഥമാക്കി.
മറീനയും ഒർലാൻഡോയും കമിതാക്കളും ഭാവിയെക്കുറിച്ചു സ്വപ്നം നെയ്യുന്നവരുമാണ്. മറീന ഒരു യുവതിയായ വിളമ്പുകാരിയും ഗായികയാകാനുള്ള ഉത്കടമായ അഭിവാഞ്ജ മനസ്സിൽകൊണ്ടുനടക്കുന്നവളുമാണ്. അവളേക്കാൾ ഏകദേശം മുപ്പതു വയസ് പ്രായക്കൂടുതലുള്ള ഒർലാൻഡോ, ഒരു അച്ചടി കമ്പനിയുടെ ഉടമയാണ്. ഒരു വൈകുന്നേരം മറീനയുടെ ജന്മദിനം ആഘോഷിച്ചതിനു ശേഷം ഒർലാൻഡോയ്ക്ക് വളരെ ഗുരുതരമായ അസുഖം ബാധിച്ചു. മറീന അയാളെ അടിയന്തര ശുശ്രൂഷയ്ക്കായി അടുത്തുള്ള ആശുപത്രിയിലെത്തിച്ചുവെങ്കിലും അവിടെ എത്തിയ ഉടൻ അയാൾ മരണമടഞ്ഞു. 
കാമുകൻറെ മരണത്തിൽ വിലപിക്കുന്നതിനുള്ള സന്ദർഭം പോലും ലഭിക്കാതെ അവൾ സംശയത്തിൻറെ കരിനിഴലിലായി. ഡോക്ടർമാരും ഓർലാൻഡോയുടെ കുടുംബവും അവളുടെ വാക്കുകൾ ലവലേശം വിശ്വസിക്കുന്നില്ല. അയാളുടെ മരണത്തിൽ മറീനയുടെ പങ്കു കണ്ടെത്തുന്നതിനായി ഒരു ഡിറ്റക്ടീവ് അന്വേഷണം ആരംഭിക്കുകയും ചെയ്തു. ശവസംസ്കാരത്തിൽ പങ്കെടുക്കുന്നതിൽനിന്ന് ഓർലാൻറോയുടെ മുൻഭാര്യം അവളെ വിലക്കിയതിനോടൊപ്പം ഒർലാൻറോയോടൊത്ത് അവൾ താമസിച്ചിരുന്ന ഫ്ലാറ്റിൽനിന്ന് അവളെ ഇറക്കിവിടുമെന്ന് ഒർലാൻറോയുടെ മകൻ ഭീഷണിപ്പെടുത്തുകകൂടി ചെയ്തത് എരിതീയിൽ എണ്ണ ഒഴിച്ചതുപോലെയായി. മരീന യഥാർത്ഥത്തിൽ ഒരു ട്രാൻസ്ജെൻറർ യുവതിയായിരുന്നു. ഒർലാൻറോയുടെ കുടുംബത്തിലുള്ള പലർക്കും അവളുടെ ലിംഗ സ്വത്വം അസ്വാസ്ഥ്യജനകമെന്നതുപോലെ മനോവൈലക്ഷ്യമായോ പ്രകൃതിവിരുദ്ധമായോ ആണു തോന്നിയത്. അതിനാൽ മരീന സങ്കീർണ്ണവും ശക്തവും തുറന്ന മനസ്സുമുള്ളവളും മനോഹാരിതയുള്ള ഒരു സ്ത്രീയായി തുടരാനുള്ള തൻറെ അവകാശത്തിനുവേണ്ടിയുള്ള ശക്തമായ പോരാട്ടത്തിലാണ്.
