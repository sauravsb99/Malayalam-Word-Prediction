ഹെൻറിക് ഇബ്സൻന്റെ ലോകപ്രശസ്ത നാടകമായ ദ മാസ്റ്റർ ബിൽഡർ എന്ന നാടകത്തെ ആധാരമാക്കി പ്രമുഖമലയാളചലച്ചിത്രസംവിധായകൻ കെ.പി. കുമാരൻ സംവിധാനം നിർവഹിച്ച മലയാളചലച്ചിത്രമാണ് ആകാശഗോപുരം.മോഹൻ‍ലാൽ ആൽബർട്ട് സാംസൺ എന്ന കഥാപാത്രത്തെ അവതരിപ്പിക്കുന്നു. ഇബ്സന്റെ തന്നെ മാനസികസംഘട്ടനമാണ് ഈ ചിത്രത്തിന്റെ പ്രതിപാദ്യം. ഭരത് ഗോപി, ശ്വേത മേനോൻ, ഗീതു മോഹൻദാസ്, മനോജ് കെ. ജയൻ, ശ്രീനിവാസൻ, നിത്യ മേനോൻ എന്നിവരാണ് മറ്റു കഥാപാത്രങ്ങളെ അവതരിപ്പിക്കുന്നത്.
മദ്ധ്യവയസ്കനായ ആൽബർട്ട് സാംസൺ; നഗരത്തിലെ പ്രമുഖനായ ഒരു ആർക്കിട്ടെക്ടാണ്. ഇരട്ടക്കുട്ടികളും, മാതാപിതാക്കളും, കുടുംബസ്വത്തുക്കളും, സ്വകാര്യസ്വത്തുക്കളും എല്ലാം ഒരു തീപ്പിടുത്തത്തിൽ നശിച്ചുപോയതിന്റെ ഓർമ്മകളിൽ നിന്ന് തന്റെ ഭാര്യ ആലീസ് പതിമൂന്നു വർഷങ്ങൾക്കു ശേഷവും മുക്തയാവാത്തത് ആൽബർട്ടിനെ അലട്ടുന്നുണ്ട്. ജോലിയിൽ തന്നെ വളർത്തി വലുതാക്കിയ, പിന്നീട് താൻ ചവുട്ടിത്താഴ്ത്തിയ എബ്രഹാമിന്റെ മകൻ; അലക്സ്, തന്നെ വിട്ട് സ്വതന്ത്രമായി പണിതുടങ്ങിയാൽ തന്റെ സ്ഥാനം നഷ്ടപ്പെടുമെന്ന ഭീതിയിലുമാണ് ആൽബർട്ട്. അലക്സ് തന്നെ വിട്ടുപോവാതിരിക്കുവാനായി, അലക്സിന്റെ പ്രതിശ്രുത വധു കാതറീനുമായി സ്നേഹബന്ധം നടിക്കുകയും ചെയ്യുന്നു അയാൾ. ഈ സമയത്താണ് ആൽബർട്ട് പത്തുവർഷം മുൻപ് തന്റെ സാമ്രാജ്യം വാഗ്ദാനം ചെയ്ത ഹിൽഡ എന്ന പെൺകുട്ടി, അയാളുടെ വാതിലിൽ മുട്ടുന്നത്.

ചലച്ചിത്രവുമായി ബന്ധപ്പെട്ട ഈ ലേഖനം അപൂർണ്ണമാണ്‌. ഇതു വികസിപ്പിക്കുവാൻ സഹായിക്കുക. 
