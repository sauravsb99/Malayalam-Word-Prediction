ഒരു അറബ് കവിയും വിവർത്തകനുമാണ് ഡോ.ഷിഹാബ് എം.ഘാനിം. യു.എ.ഇ പൗരനായ ഷിഹാബ് ഘാനിമിന്റെ പലകവിതകളും മലയാളത്തിലേക്ക് മൊഴിമാറ്റം ചെയ്തിട്ടുണ്ട്. ടാഗോർ അവാർഡ് ലഭിക്കുന്ന ആദ്യത്തെ അറബ് കവിയാണ് അദ്ദേഹം. ഗൾഫ് രാജ്യങ്ങളിൽ സംഘടിപ്പിക്കപ്പെടുന്ന മലയാള സാംസ്കാരിക സംഗമങ്ങളിൽ ഷിഹാബ് ഘാനിം ഒരു ക്ഷണിതാവാണ്.
1940 ൽ ഏദനിലാണ് ജനനം. പിതാവ് പ്രസിദ്ധനായ കവിയും വിദ്യാഭ്യാസ വിചക്ഷണനുമായിരുന്ന പ്രൊഫ. മുഹമ്മദ് അബ്ദുൽ ഘാനിം. ഇംഗ്ലണ്ടിൽ നിന്ന് എൻജിനിയറിംഗിൽ നിന്ന് ഇരട്ട ബിരുദമെടുത്ത അദ്ദേഹം ബിരുദാനന്തര ബിരുദം ഇന്ത്യയിലെ റൂർക്കിയിൽ നിന്ന് പൂർത്തിയാക്കി. ഏദനിലും ലെബനോനിലും ഉന്നത തസ്തികകളിൽ ജോലിയെടുത്തിട്ടുള്ള അദ്ദേഹം ദുബൈ പോർട്ട് അതോറിറ്റിയുടെ എൻജിനിയറിംഗ് വിഭാഗത്തിന്റെ ഡയറക്ടറായി പതിനഞ്ചുവർഷം ജോലിചെയ്തു. ഇപ്പോൾ ദുബൈയിൽ വ്യവസായ കാര്യങ്ങളുടേയും ഗവേഷണ വികസനവിഭാഗത്തിന്റെ ചെയർമാന്റെ ഉപദേശകനാണ്.
അറബിയിൽ ഇദ്ദേഹത്തിന്റെതായി എട്ടു കവിതാസമാഹരങ്ങൾ പുറത്തിറങ്ങി. മറ്റു അറബ് കവികളുടെ കവിതകൾ ഇംഗ്ലീഷിലേക്ക് വിവർത്തനം ചെയ്ത നാലു സമാഹാരങ്ങളുമുണ്ട്. മലയാളത്തിലെ പല കവിതകളും അദ്ദേഹം അറബിയിലേക്ക് വിവർത്തനം ചെയ്തിട്ടുണ്ട്. സച്ചിദാനന്ദൻ,കമലാ സുരയ്യ,ആറ്റൂർ,കടമ്മനിട്ട,യൂസഫലി കേച്ചേരി എന്നിവരുടെ കവിതകൾ അവയിൽ ഉൾപ്പെടുന്നു. ഘാനിമിന്റെ അറബ് കവിതകൾ മലയാളത്തിലേക്കും വിവർത്തനം ചെയ്തിട്ടുണ്ട്. 25 കവിതകളുടെ സമാഹാരം ആയിരത്തൊന്നു വാതിലുകൾക്ക് പിറകിൽ എന്ന പേരിൽ ഡി.സി ബുക്സ്പ് പ്രസിദ്ധപ്പെടുത്തി. ഇതുവരെയായി 45 പുസ്തകങ്ങൾ അദ്ദേഹത്തിന്റെതായി പുറത്തിറങ്ങി.
