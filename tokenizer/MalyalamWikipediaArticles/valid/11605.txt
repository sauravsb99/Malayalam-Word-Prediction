ടാർബല അണക്കെട്ട്.പാകിസ്താന്റെ തലസ്ഥാനമായ ഇസ്ലാമബാദിൽ നിന്നും 50 കിലോമീറ്റർ വടക്കു-പടിഞ്ഞാറായി ഖൈബർ പഖ്തുൻഖ്വ ജില്ലയിലെ ഇൻഡസ് നദിയിൽ സ്ഥിതിചെയ്യുന്ന ഒരു അണക്കെട്ടാണിത്. 1974-ൽ നിർമ്മാണം പൂർത്തിയായ 485 അടിയുള്ള ഈ അണക്കെട്ടിന്റെ ഉദ്ദേശം വെള്ളപ്പൊക്കം തടയൽ, ജലസേചനം, വൈദ്യൂതി ഉത്പ്പാദനം എന്നിവയാണ്. മണ്ണം പാറക്കല്ലുകളും ഉപയോഗിച്ചാണ് അണക്കെട്ടിന്റെ പ്രധാന ഭിത്തികൾ നിർമ്മിച്ചിരിക്കുന്നത്.
വൈദ്യൂതോൽപ്പാദന യൂണിറ്റിൽ 14 ജനറേറ്ററുകൾ സ്ഥാപിച്ചിരിക്കുന്നു.3478 മെഗാവാട്ട് വൈദ്യൂതി ഇവ ഉത്പ്പാദിപ്പിക്കും.
1968 മേയിലാണ് ടാർബല അണക്കെട്ടിന്റെ നിർമ്മാണം ആരംഭിച്ചത്. 623 ദശലക്ഷം അമേരിക്കൻ ഡോളർ ചെലവു വന്നു. ഇറ്റലി, സ്വിസർലണ്ട്, ഫ്രാൻസ്, ജർമ്മനി എന്നീ രാജ്യങ്ങളിലെ കരാറുകാരാണ് അണക്കെട്ടിന്റെ നിർമ്മാണം ഏറ്റെടുത്ത് നിർവ്വഹിച്ചത്. മൂന്നു ഘട്ടങ്ങളിലായിരുന്നു നിർമ്മാണം. ലോക ബാങ്ക് ആണ് സാമ്പത്തികസഹായം അനുവദിച്ചിരുന്നത്. ഹിമാലയത്തിൽ നിന്നുള്ള അവശിഷ്ടങ്ങൾ അടിയുമെന്നതിനാൽ 50 വർഷമേ കാലാവധിയുള്ളൂവെന്ന് നിർമ്മാണകാലത്ത് വിദഗ്ദർ അഭിപ്രായപ്പെട്ടിരുന്നു. 1976-ൽ പ്രവർത്തനം ആരംഭിച്ച അണക്കെട്ട് 2030 ആകുമ്പേഴേയ്ക്കും ഉപയോഗ ശൂന്യമാകുമെന്നവർ വിലയിരുത്തുന്നു. എന്നാൽ അവശിഷ്ടങ്ങൾ പ്രതീക്ഷിച്ചതിലും കുറവായിരുന്നതിനാൽ അണക്കെട്ടിന്റെ കാലാവധി 85 വർഷമായി ഇപ്പോൾ കണക്കാക്കപ്പെടുന്നു.
