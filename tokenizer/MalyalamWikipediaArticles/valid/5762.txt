റൊമാൻ പൊളാൻസ്കി സംവിധാനം ചെയ്ത് 2002 ൽ പുറത്തിറങ്ങിയ പോളിഷ് സിനിമയാണ് ദ പിയാനിസ്റ്റ്. വ്ലഡ്സ്ലോ സ്പിൽമാൻ എന്ന ജൂത പിയാനിസ്റ്റിന്റെ ആത്മകഥയെ അവലംബിച്ചാണ് ഈ സിനിമ പൊളൻസ്കി ഒരുക്കിയിരിക്കുന്നത്. 2002 ലെ കാൻ ഫിലിം ഫെസ്റ്റിവലിൽ പാം ഡി ഓർ പുരസ്കാരം ഈ സിനിമക്ക് ലഭിച്ചു. 2003 ലെ ഏറ്റവും നല്ല സിനിമയ്ക്കും ഏറ്റവും നല്ല സംവിധായകനുമുള്ള ബഫ്റ്റ പുരസ്കാരവും ദ പിയാനിസ്റ്റ് നേടി. എഴുപത്തഞ്ചാം ഓസ്കാർ മത്സരത്തിൽ ഏറ്റവും നല്ല അവലംബിത തിരക്കഥക്കും ഏറ്റവും മികച്ച സംവിധായകനും മികച്ച നടനും ഉള്ള പുരസ്കാരങ്ങൾ ഈ സിനിമയ്ക്ക് ലഭിച്ചു. ഏറ്റവും നല്ല സിനിമക്കായി ഇതു നാമനിർദ്ദേശം ചെയ്യപ്പെടുകയും ചെയ്തു.
വാഴ്സ റേഡിയോവിൽ പരിപാടികൾ അവതരിപ്പിക്കുന്ന ജൂത പിയാനിസ്റ്റാണു വ്ലഡ്സ്ലോ സ്പിൽമാൻ. സംഗീതം പോലെ മധുരമായിരുന്ന അദ്ദേഹത്തിന്റെ ജീവിതം രണ്ടാം ലോക മഹയുദ്ധത്തിൽ 1939 സെപ്റ്റംബർ 1 നു ജർമ്മനി പോളണ്ട് ആക്രമിച്ച് കൈയടക്കിയതോടെ മാറി മറിയുന്നു. ജെർമ്മൻ ബോംബിങ്ങിൽ റേഡിയോ നിലയം നിലം പതിച്ചു. വീട്ടിൽ എത്തിയ അദ്ദേഹം അമേരിക്കയും ഫ്രാൻസും ജെർമ്മനിയോട് യുദ്ധം പ്രഖ്യാപിച്ച വിവരമറിയുന്നു. യുദ്ധം വേഗം അവസാനിക്കും എന്ന പ്രത്യാശയിലാണു അദ്ദേഹവും കുടുംബവും. പക്ഷേ പിന്നീട് അവർ അനുഭവിക്കുന്നത് നരക യാതനകളാണു. ജൂതരെ ഗെറ്റോകളിൽ മൃഗതുല്യരായി പീഡിപ്പിച്ചു..
