മലയാളത്തിലെ ആദ്യ ശബ്ദ ചലച്ചിത്രമായ ബാലന്റെ നിർമ്മാതാവാണ് ടി.ആർ. സുന്ദരം എന്ന തിരുചെങ്ങോട് രാമലിംഗ സുന്ദരം .
1907 ജൂലൈ 16-ന് കോയമ്പത്തൂരിൽ ജനിച്ചു. ടെക്സ്റ്റൈൽ വ്യാപാര കുടുംബത്തിലെ അംഗമായിരുന്നു സുന്ദരം. ഇംഗ്ലണ്ടിലെ ലീഡ്സ് സർവ്വകലാശാലയിൽ നിന്നും ടെക്സ്റ്റൈൽ എഞ്ചിനീയറിങ്ങിൽ ബിരുദം കരസ്ഥമാക്കി. ബ്രിട്ടീഷ് വനിത ഗ്ലാഡിസിനെ വിവാഹം ചെയ്തു. സൗത്ത് ഇന്ത്യൻ ഫിലിം ചേമ്പർ ഓഫ് കൊമേഴ്സിന്റെ പ്രസിഡന്റായും സുന്ദരം പ്രവർത്തിച്ചിട്ടുണ്ട്. 1963 ആഗസ്റ്റ് 30-ന്‌ സുന്ദരം അന്തരിച്ചു.
1938-ൽ മലയാളത്തിലെ ആദ്യ ശബ്ദചിത്രമായ ബാലൻ നിർമ്മിച്ചു. പിന്നീട് 1955-ൽ തമിഴിലെ ആദ്യ വർണചിത്രമായ ആലിബാബയും 40 തിരുടർകളും സംവിധാനം ചെയ്തു. 1961-ൽ മലയാളത്തിലെ ആദ്യ വർണ ചിത്രമായ കണ്ടംബെച്ച കോട്ട് നിർമ്മിക്കുകയും സംവിധാനം ചെയ്യുകയും ചെയ്തു.
മോഡേൺ തിയേറ്റേഴ്സ് എന്ന പേരിൽ 1936-ൽ സേലത്ത് ഒരു സ്റ്റുഡിയോ ആരംഭിച്ചു. 1937-ൽ നിർമ്മിച്ച സതി അഹല്യയാണ് സ്റ്റുഡിയോയുടെ ആദ്യ ചിത്രം. ഈ ചിത്രം പരാജയമായിരുന്നതിനാൽ സാമ്പത്തികമായി ബുദ്ധിമുട്ടിലായി. ഈ കാലത്ത് ഹിന്ദു ദിനപത്രത്തിൽ തന്റെ രണ്ടാമത്തെ ചിത്രത്തിനായി പരസ്യം നൽകി. മദ്രാസ് മലയാളി അസോസിയേഷൻ സെക്രട്ടറി എ. സുന്ദരം പിള്ള ഈ പരസ്യം കണ്ട് അദ്ദേഹത്തെ സമീപിക്കുകയും ബാലൻ എന്ന ചിത്രം പിറവി കൊള്ളുകയും ചെയ്തു. സാമ്പത്തികമായി ബാലൻ വിജയിച്ചതിനാൽ തുടർന്ന് നിരവധി ചിത്രങ്ങൾ പുറത്തിറക്കി. തമിഴ്, തെലുങ്ക്, കന്നട, മലയാളം, ഹിന്ദി, സിംഹള, ഇംഗ്ലീഷ് ഭാഷകളിലായി 100-ലധികം ചിത്രങ്ങൾ അദ്ദേഹം നിർമ്മിച്ചു. ഇതിൽ 56 ചലച്ചിത്രങ്ങൾ സുന്ദരം തന്നെയാണ് സംവിധാനം ചെയ്തത്.
ബാലൻ കേരളത്തിനു പുറത്തുവെച്ചാണ് ചിത്രീകരിച്ചത്. തിരുനെൽവേലിയിലാണ് ചിത്രീകരണം നടന്നത്. ചിത്രം നിർമ്മിക്കുവാൻ ആവശ്യമായ ചെലവ് അന്ന് 50,000 രൂപ ആയിരുന്നു. 1937 ഓഗസ്റ്റ് 17-ന് സേലം മോഡൺ സ്റ്റുഡിയോയിൽ വച്ചാണ് ചിത്രീകരണം ആരംഭിച്ചത്.
