ഇന്ത്യയിലെ ഗുജറാത്ത് സംസ്ഥാനത്തെ കച്ച് ജില്ലയിൽ നലിയ താലൂക്കിലെ ജഖു വില്ലേജിൽ സ്ഥിതിചെയ്യുന്ന സങ്കേതമാണ് കച്ച് ബസ്റ്റാർഡ് സങ്കേതം. ഇത് കച്ച് ഗ്രേറ്റ് ഇന്ത്യൻ ബസ്റ്റാർഡ് സങ്കേതം, ലാല-പർജാൻ സങ്കേതം എന്നീപേരുകളിൽ അറിയപ്പെടുന്നു. ഗുജറാത്തിലെ രണ്ട് ഗ്രേറ്റ് ഇന്ത്യൻ ബസ്റ്റാർഡ് സങ്കേതത്തിൽ ഒന്നാണിത്. മറ്റേത് ജംനഗറിലാണ് സ്ഥിതിചെയ്യുന്നത്. 1992 ലാണ് ഗ്രേറ്റ് ഇന്ത്യൻ ബസ്റ്റാർഡിനെ സംരക്ഷിക്കുന്നതിനായി ഈ സങ്കേതം പ്രഖ്യാപിച്ചത്. ഈ സങ്കേതം ഇപ്പോൾ 2 ചതുരശ്രകിലോമീറ്റർ വ്യാപിച്ചുകിടക്കുന്നു. ഇതിനുചുറ്റുപാടും വേലികെട്ടിയിട്ടുണ്ട്. ഇന്ത്യയിലെ ഏറ്റവും ചെറിയ വന്യജീവിസങ്കേതമാണിത്. ഇത് ഗ്രേറ്റ് ഇന്ത്യൻ ബസ്റ്റാർഡ് പക്ഷിയുടെ മുട്ടയിടൽ സങ്കേതമായതുകൊണ്ട് ഈ പ്രദേശത്തിന്റെ വിസ്തൃതിവർദ്ധിപ്പിക്കാനുള്ള അനേകം നിർദ്ദേശങ്ങൾ സമർപ്പിക്കപ്പെട്ടിട്ടുണ്ട്. ചുറ്റുപാടുമുള്ള പ്രദേശങ്ങളിലെ കന്നുകാലികളുടെ സംഖ്യ ഈ പക്ഷിക്ക് ഭീഷണിഉയർത്തുന്നു. 
