ഏലപ്പാറ കേരള സംസ്ഥാനത്ത് ഇടുക്കി ജില്ലയിലെ പീരുമേട് താലൂക്കിലെ ഒരു പഞ്ചായത്തും ഗ്രാമവുമാണ്. സമുദ്രനിരപ്പിൽ നിന്നും ഏകദേശം 1000 മീറ്റർ ഉയരത്തിൽ സ്ഥിതിചെയ്യുന്ന ഈ പ്രദേശം സുഖശീതളമായ കാലാവസ്ഥ പ്രദാനം ചെയ്യുന്നു. വിശാലമായ തേയിലത്തോട്ടങ്ങൾക്ക് പ്രസിദ്ധമായ ഏലപ്പാറ സന്ദർശകരെ അതിശയിപ്പിക്കുന്ന അനുഭവങ്ങൾ സൃഷ്ടിക്കുന്നു..
1836 ൽ ഒരു സി.എം.എസ് മിഷണറിയായിരുന്ന ഹെന്റി ബേക്കറുടെ നേതൃത്വത്തിൽ വേമ്പനാട് മേഖല വെട്ടിത്തെളിച്ചതുമുതലാണ് ഇന്നത്തെ ഏലപ്പാറയുടെ ചരിത്രം ആരംഭിക്കുന്നത്. ഹൈറേഞ്ചിലെ ആദ്യം സ്ഥാപിതമായ തേയിലത്തോട്ടം ടൈഫോർഡ് എസ്റ്റേറ്റും ആദ്യ പ്ലാന്റേഷൻ പെൻഷ്വാറാസ്റ്റും ആയിരുന്നു. ഇവ രണ്ടും ഏലപ്പാറ പഞ്ചായത്തിൽ സ്ഥിതിചെയ്യുന്നു. കൊല്ലവർഷത്തിൽ ഏലപ്പാറ ഉൾപ്പെട്ടിരുന്ന പ്രദേശം തെക്കുംകൂർ രാജവംശത്തിന്റെ ഭാഗവും പിന്നീട് പൂഞ്ഞാർ രാജവംശത്തിന്റെ സ്ഥാപകനായിരുന്ന മാനവിക്രമ കുലശേഖപ്പെരുമാളിന്റെ ആധിത്യത്തിലുമായിത്തീർന്നു. ഐതിഹ്യപ്രകാരം മാനവിക്രമൻ തന്റെ പൂഞ്ഞാറിലേയ്ക്കുള്ള യാത്രാമദ്ധ്യേ കോലാഹലമേടിനു സമീപമുള്ള തങ്ങൾപാറയിൽ വിശ്രമിച്ചിരുന്നുവെന്നാണ്. 
ചരിത്രത്തെ സൂചിപ്പിക്കുന്ന മീനാക്ഷി പ്രതിഷ്‌ഠകളുടെ അവശിഷ്ടങ്ങൾ ഇവിടെയുള്ള പാറകളിൽ ഇന്നും കാണാവുന്നതാണ്. 1870 കളിൽ വിവിധ പ്ലാന്റേഷനുകൾ ഈ മേഖലയിൽ ഉയർന്നുവന്നു. ഇക്കാലങ്ങളിലെല്ലാം തോട്ടം ഉടമകൾ ഇവിടെ കുതിരപ്പുറത്താണ് എത്തിയിരുന്നത്. ഇവിടെ കൃഷിചെയ്തിരുന്ന തേയില പീരുമേട് ഹൈബ്രിഡ് ടീ എന്ന പേരിൽ അറിയപ്പെട്ടിരുന്ന ചൈനയിൽ നിന്നും ഉത്ഭവിച്ച തേയിലയിനമായിരന്നു. 1896 ആയപ്പോഴേക്കും പ്രദേശം പൂർണ്ണമായും തേയില കൃഷിക്ക് ഉപയോഗിക്കപ്പെട്ടു. പിന്നീട് 1900-കളിൽ ഈ പ്ലാന്റേഷനുകളിൽ ജോലി ചെയ്തിരുന്ന ആളുകൾ ഇവിടെ സ്ഥിരതാമസമാക്കി. ഇവിടെ ആരംഭിച്ച ആദ്യത്തെ വിദ്യാലയം ടൈഫോർഡ് എസ്റ്റേറ്റ് L.P.S. ആണ്.
