അറബ് ലോകത്തെ പ്രമുഖ പത്രപ്രവർത്തകനും കോളമിസ്റ്റുമാണ്‌ ഈജിപ്തുകാരനായ ഫഹ്‌മി ഹുവൈദി. സമകാലിക ഇസ്‌ലാമിക ചിന്ത,അറബ്-മുസ്‌ലിം ലോകത്തെ പ്രശ്നങ്ങൾ എന്നീ വിഷയങ്ങളിൽ പ്രത്യേക ശ്രദ്ധകേന്ദ്രീകരിച്ചുകൊണ്ടുള്ളതാണ്‌ ഫഹ്‌മി ഹുവൈദിയുടെ രചനകൾ. ഇപ്പോൾ ശുറൂഖ് പത്രത്തിൽ ജോലിചെയ്യുന്നു.
1937-ൽ ജനനം. പിതാവ് അബ്ദുറസാഖ് ഹുവൈദി ഇഖ്‌വാനുൽ മുസ്‌ലിമൂന്റെ സ്ഥാപക നേതാക്കളിൽ ഒരാളായിരുന്നു. കൈറോ യൂനിവേഴ്സിറ്റിയിൽ നിന്ന് നിയമത്തിൽ ബിരുദമെടുത്ത ഫഹ്‌മി ഹുവൈദി 52 വർഷമായി പത്രപ്രവർത്തന രംഗത്തുണ്ട്. ഹുവൈദിയുടെ പ്രതിവാര ലേഖനം ഒരേസമയം എട്ട് അറബ് രാജ്യങ്ങളിലും അൽ-ജസീറ നെറ്റിലും പ്രസിദ്ധീകരിച്ചു വരുന്നു. പ്രതിദിന കോളം ഒരേ സമയം നാലു അറബ് രാജ്യങ്ങളിലെ വായനക്കാരിലെത്തുന്നു. 1979 ലെ ഇറാൻ വിപ്ലവത്തിനു ശേഷം ആ രാജ്യം സന്ദർശിക്കുന്ന ആദ്യ അറബ് പത്രപ്രവർത്തകനാണ്‌ ഫഹ്‌മി ഹുവൈദി. 
ഇഖ്‌വാനുൽ മുസ്‌ലിമൂന്റെ പ്രസിദ്ധീകരണമായ 'അദ്ദ‌അവ' യിൽ കാർട്ടൂണുകൾ വരച്ചുകൊണ്ടാണ്‌ ഫഹ്‌മി ഹുവൈദി പത്രപ്രവർത്തന രംഗത്തേക്ക് പ്രവേശിക്കുന്നത്. 1960 കളുടെ ഒടുവിലാണ്‌ ഫഹ്‌മി ഹുവൈദി അൽ അഹ്‌റാം പത്രത്തിൽ ചേരുന്നത്. 1979 ൽ കുവൈറ്റിലെ അൽ-അറബ് പത്രത്തിന്റെ മാനാജിംഗ് എഡിറ്ററായി.
