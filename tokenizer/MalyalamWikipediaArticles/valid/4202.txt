
ഇതുവരെ നിരീക്ഷിക്കപ്പെട്ട നക്ഷത്രങ്ങളിൽ ഭൂമിയിൽ ഏറ്റവും അകലെ സ്ഥിതിചെയ്യുന്ന നക്ഷത്രമാണ് ഇക്കാറസ്. ഇതിന്റെ ഔദ്യോഗികനാമം MACS J1149+2223 Lensed Star-1 എന്നാണ്. ഗ്രാവിറ്റേഷനൽ ലെൻസിങ് രീതി ഉപയോഗിച്ച് ആദ്യമായി കണ്ടെത്തിയ നക്ഷത്രം എന്ന പ്രത്യേകതയും ഇതിനുണ്ട്. ഭൂമിയിൽ നിന്നും 900 കോടി പ്രകാശവർഷം അകലെയാണിതിന്റെ സ്ഥാനം.. മഹാവിസ്ഫോടനത്തിനു ശേഷം 440 കോടി വർഷം കഴിഞ്ഞു പുറപ്പെട്ട പ്രകാശമാണ് ഇപ്പോൾ പിടിച്ചെടുത്തിരിക്കുന്നത്. ഇതിനു മുമ്പ് കണ്ടെത്തിയ ഏറ്റവും ദൂരെയുള്ള നക്ഷത്രത്തെക്കാൾ 100 മടങ്ങ് ദൂരെയാണ് ഇക്കാറസ്.
ഹബിൾ ബഹിരാകാശ ദൂരദർശിനി ഉപയോഗിച്ച് എസ്.എൻ. റെഫ്സ്ഡാൽ സൂപ്പർനോവയെ നിരീക്ഷിക്കുന്നതിനിടയിലാണ് അവിചാരിതമായി ഇക്കാറസിനെ കണ്ടെത്തിയത്. 2004 മുതൽ ശാസ്ത്രജ്ഞർ ഈ സൂപ്പർനോവയടെ ചിത്രങ്ങളെടുത്ത് പഠിച്ചു വരികയായിരുന്നു. 2013ലെ ചിത്രങ്ങളിൽ ഒരു പൊട്ടു പോലെ പ്രത്യക്ഷപ്പെടുകയും 2016ൽ കൂടുതൽ വ്യക്തതയുള്ള ചിത്രങ്ങൾ കിട്ടുകയും ചെയ്തു. ശാസ്ത്രജ്ഞർ അത് ഒരു ഒറ്റ നക്ഷത്രമാണെന്ന് തിരിച്ചറിയുകയും ഗ്രാവിറ്റേഷനൽ ലെൻസിങ് മൂലം അത് 2000 മടങ്ങ് വലിപ്പത്തലാണ് കാണുന്നത് എന്ന് മനസ്സിലാക്കുകയും ചെയ്തു.
