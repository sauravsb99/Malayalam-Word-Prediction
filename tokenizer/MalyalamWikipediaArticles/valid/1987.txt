അഫ്ഗാനിസ്താനിലെ സജീവ രാഷ്ട്രീയ പ്രവർത്തകയാണ് ഹബീബ സറാബി . അഫ്ഗാനിലെ ആദ്യ വനിതാഗവർണറും വിദ്യാഭ്യാസ- സാംസ്കാരിക- വനിതാക്ഷേമ മന്ത്രിയുമായി പ്രവർത്തിച്ചു. 2013 ലെ രമൺ മഗ്സസെ പുരസ്കാരം ലഭിച്ചിട്ടുണ്ട്.
1956ൽ അഫ്ഗാനിലെ മസാരെ ഷെരീഫിൽ ജനിച്ചു. ഹബീബയ്ക്ക് ബാല്യത്തിൽ തന്നെ രാജ്യമെമ്പാടും സഞ്ചരിക്കാൻ അവസരമുണ്ടായി. കാബൂളിൽ മെഡിക്കൽവിദ്യാഭ്യാസം പൂർത്തിയാക്കിയശേഷം യുഎൻ ഫെലോഷിപ്പോടെ ഇന്ത്യയിൽ ഹീമെറ്റോളജിയിൽ ഉപരിപഠനം നടത്തി. അഫ്ഗാനിസ്ഥാൻ 1996ൽ താലിബാൻ കീഴടക്കിയതോടെ പാകിസ്താനിലെ പെഷവാറിലേക്ക് പലായനം ചെയ്തു. അഭയാർഥിക്യാമ്പുകളിൽ അധ്യാപികയായി പ്രവർത്തിച്ചു. താലിബാന്റെ പതനത്തിനുശേഷം ജന്മനാട്ടിൽ തിരിച്ചെത്തി, ട്രൂത്ത് ആൻഡ് ജസ്റ്റിസ് എന്ന പാർട്ടിയിലൂടെ രാഷ്ട്രീയത്തിൽ സജീവമായി. ഹമീദ് കർസായി സർക്കാരിൽ വിദ്യാഭ്യാസ- സാംസ്കാരിക- വനിതാക്ഷേമ മന്ത്രിയായി പ്രവർത്തിച്ചു.. 
1998 ൽ അഫ്ഗാൻ ഇൻസ്റ്റിറ്റ്യൂട്ട് ഒഫ് ലേണിങ്ങ് എന്ന സംഘടനയിൽ ചേർന്നു പ്രവർത്തിച്ചു തുടങ്ങി. പിന്നീട് ഈ സംഘടനയുടെ ജനറൽ മാനേജർ പദവിയിയും വഹിച്ചു. ഹ്യൂമാനിറ്റേറിയൻ അസിസ്റ്റൻസ് ഫോർ ദി വുമൺ ആൻഡ് ചിൽഡ്രൻ ഒഫ് അഫ്ഗാനിസ്ഥാൻ എന്ന സംഘടനയുടെ വൈസ് ചെയർമാൻ സ്ഥാനവും ഹബീബ വഹിച്ചിട്ടുണ്ട്. . 
2005ൽ ബാമ്യാൻ ഗവർണറായി നിയമിക്കപ്പെട്ടു. ശ്രദ്ധേയമായ നിരവധി പ്രവർത്തനങ്ങൾ അവിടെ നടത്തി. മുന്നൂറോളം സ്കൂളുകൾ സ്ഥാപിച്ചു. 
