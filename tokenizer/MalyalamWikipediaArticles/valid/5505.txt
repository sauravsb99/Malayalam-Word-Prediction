മൊഹമ്മദ് ഷാമി അഹമദ് ഒരു ഇന്ത്യൻ അന്താരാഷ്ട്ര ക്രിക്കറ്റ് കളിക്കാരനാണ്. ഒരു വലംകൈയ്യൻ മീഡിയം ഫാസ്റ്റ് ബൗളറായ അദ്ദേഹം ആഭ്യന്തര ക്രിക്കറ്റിൽ ബംഗാൾ ക്രിക്കറ്റ് ടീമിനുവേണ്ടിയും, ഐ.പി.എൽ.ൽ കൊൽക്കത്ത നൈറ്റ് റൈഡേഴ്സിനുവേണ്ടിയുമാണ് കളിക്കുന്നത്. 
ഇന്ത്യൻ ആഭ്യന്തര ക്രിക്കറ്റിലെ മികച്ച പ്രകടനങ്ങളുടെ വെളിച്ചത്തിൽ 2013 ജനുവരിയിൽ നടന്ന പാകിസ്താനെതിരായ ഏകദിന ക്രിക്കറ്റ് പരമ്പരയിലേക്ക് അദ്ദേഹം തിരഞ്ഞെടുക്കപ്പെട്ടു. അരങ്ങേറ്റ മത്സരത്തിൽതന്നെ 9 ഓവറിൽ 23 റൺസ് മാത്രം വഴങ്ങി 1 വിക്കറ്റ് നേടി അദ്ദേഹം ശ്രദ്ധ നേടി. പിന്നീട് 2013 ജൂലൈയിൽ നടന്ന സിംബാബ്‌വെ പര്യടനത്തിലും അദ്ദേഹം ടീമിൽ ഇടംനേടി.
