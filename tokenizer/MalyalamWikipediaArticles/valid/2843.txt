പ്രസിദ്ധനായ മിഴാവ് വാദകനാണ് കലാമണ്ഡലം ഈശ്വരനുണ്ണി. ഇന്ത്യയിലും നിരവധി വിദേശ രാജ്യങ്ങളിലും അവതരണങ്ങൾ നടത്തിയിട്ടുണ്ട്. കേരള സംഗീത നാടക അക്കാദമി പുരസ്കാരമുൾപ്പെടെ അനേകം പുരസ്കാരങ്ങൾ ലഭിച്ചിട്ടുണ്ട്. മിഴാവിൽ കേളി, തായമ്പക, പഞ്ചാരിമേളം, പഞ്ചവാദ്യം എന്നി ആവിഷ്‌കാരങ്ങൾ ചിട്ടപ്പെടുത്തി ലോകത്തിന് മുന്നിൽ ആദ്യമായി അവതരിപ്പിച്ചത് ഈശ്വരനുണ്ണിയാണ്.  
1959ൽ ശ്രീകൃഷ്ണപുരം മണ്ണമ്പറ്റ പാർത്തല വാരിയത്ത് ചിന്നമ്മു വാരസ്യാരുടേയും പച്ചായിൽ വാരിയത്ത് കൃഷ്ണവാര്യരുടേയും മകനായി ജനിച്ച ഈശ്വരനുണ്ണി എട്ടാം ക്ലാസ് വരെയുള്ള കടമ്പഴിപ്പുറം ഹൈസ്‌കൂളിലെ പഠനത്തിനുശേഷം കലാമണ്ഡലത്തിൽ ചേർന്നു . നാലുവർഷത്തെ ഡിപ്ലോമ പഠനത്തിനുശേഷം പോസ്റ്റ്ഗ്രാജ്വേഷനും നേടി.ചാക്യാർകൂത്ത്, പതക്കം, മിഴാവ്,ചെണ്ട, തിമില എന്നിവ അദ്ദേഹം അഭ്യസിച്ചിട്ടുണ്ട്. പത്മശ്രീ മാണി മാധവ ചാക്യാർ ഉൾപ്പെടെ പ്രഗല്ഭരായ ഗുരുക്കളുടെശിക്ഷണത്തിലാണ് കല പഠിച്ചത്. 1982-ൽ കലാമണ്ഡലത്തിൽ മിഴാവ് അധ്യാപകനായി. ഹോളണ്ട്, ഫ്രാൻസ്, ഇറ്റലി, ജർമനി, അമേരിക്ക എന്നിവിടങ്ങളിലെല്ലാം കലാമണ്ഡലം സംഘത്തോടൊപ്പം ചാക്യാർകൂത്ത് അവതരിപ്പിച്ചു. ന്യൂയോർക്കിലെ സ്റ്റോണി ബ്രൂക്ക് യൂണിവേഴ്‌സിറ്റിയിൽ വിസിറ്റിങ് പ്രൊഫസറായും സേവനമനുഷ്ഠിച്ചു. 2003-ൽ സിയോളിലും പൗസ്സാനിലും ചീഫ് ആർട്ടിസ്റ്റായി തായമ്പക അവതരിപ്പിച്ചു. 
'നോട്ടം' സിനിമയിൽ അച്യുതൻ നമ്പ്യാർ എന്ന കഥാപാത്രമായി വേഷമിട്ടിട്ടുണ്ട്. കൂടാതെ അടൂർ ഗോപാലക്ൃഷണന്റെ എലിപ്പത്തായം, അരവിന്ദന്റെ കാഞ്ചനസീത, ഷാജി.എൻ.കരുണിന്റെ സ്വപാനം എന്നീ സിനിമകളിലും അഭിനയിച്ചിട്ടുണ്ട്. 
കലാമണ്ഡലത്തിലെ സീനിയർ പ്രൊഫസറായ അദേഹം മിഴാവ് വകുപ്പ് മേധാവിയുമായി പ്രവർത്തിച്ച അദ്ദേഹം 2015 മാർച്ച് രണ്ടിന് അദേഹം കലാമണ്ഡത്തിൽ നിന്ന് വിരമിച്ചു.
മിഴാവിനെ കുറിച്ച് മിഴാവൊലി എന്ന ഗ്രന്ഥം രചിച്ചിട്ടുണ്ട്.
