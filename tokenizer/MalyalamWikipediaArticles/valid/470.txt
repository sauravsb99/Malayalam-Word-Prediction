അൽത്താഫ് സലീം സംവിധാനം ചെയ്ത് 2017-ൽ പുറത്തിറങ്ങിയ മലയാള ചലച്ചിത്രമാണ് ഞണ്ടുകളുടെ നാട്ടിൽ ഒരിടവേള. ഈ ചിത്രത്തിൽ നിവിൻ പോളി, ശാന്തി കൃഷ്ണ, ഐശ്വര്യ ലക്ഷ്മി, ലാൽ എന്നിവർ പ്രധാന വേഷങ്ങളിൽ അഭിനയിച്ചിരിക്കുന്നു. 19 വർഷത്തെ ഇടവേളയ്ക്കു ശേഷം ശാന്തി കൃഷ്ണ അഭിനയിക്കുന്നുവെന്ന പ്രത്യേകതയും ചിത്രത്തിനുണ്ട്. 
അൽത്താഫ് സലീമും ജോർജ് കോരയും ചേർന്ന് തിരക്കഥയെഴുതിയ ഈ ചിത്രം നിവിൻ പോളിയാണ് നിർമ്മിച്ചിരിക്കുന്നത്. 2017 സെപ്റ്റംബർ 1-ന് പ്രദർശനത്തിനെത്തിയ ചിത്രം സാമ്പത്തികമായി വിജയം നേടിയിരുന്നു. ഒരാഴ്ച കൊണ്ട് ബ്രിട്ടനിൽ നിന്നും 33825 ഡോളറും യു.എ.ഇ.യിൽ നിന്ന് 667344 ഡോളറും സ്വന്തമാക്കിയ ഈ ചിത്രം രണ്ടാഴ്ച കൊണ്ട് ചെന്നൈയിൽ നിന്നും 23.72 ലക്ഷം രൂപയും നേടിയിരുന്നു. 
2016 സെപ്റ്റംബർ 25-ന് ചിത്രീകരണം ആരംഭിച്ചു. മുകേഷ് മുരളീധരനാണ് ചിത്രത്തിന്റെ ഛായാഗ്രഹണം നിർവ്വഹിച്ചത്.
ചിത്രത്തിന്റെ സംഗീതസംവിധായകൻ ജസ്റ്റിൻ വർഗ്ഗീസ് തന്നെയാണ് പശ്ചാത്തല സംഗീതവും ഒരുക്കിയിരിക്കുന്നത്‌.
