ഇന്ത്യയിലെ നാട്ടുരാജ്യമായ തിരുവിതാംകൂറിലെ അവസാനത്തെ ഇളയ രാജാവായിരുന്നു ഉത്രാടം തിരുനാൾ മാർത്താണ്ഡവർമ്മ . തിരുവിതാംകൂറിന്റെ മഹാരാജാവായിരുന്ന ശ്രീ ചിത്തിര തിരുനാൾ ബാലരാമവർമ്മയുടെ അനുജനാണ് ഇദ്ദേഹം. ചേരവംശത്തിൽ മാർത്താണ്ഡവർമ്മ പദ്മനാഭദാസനായി പ്രഖ്യാപിച്ചുകഴിഞ്ഞു വന്ന 55-ആമത്തെ കിരീടാവകാശിയാണ് ഉത്രാടം തിരുനാൾ.
തിരുവിതാംകൂർ രാജകുടുംബത്തിൽ 1922 മാർച്ച് 22-നു രവിവർമ്മ കൊച്ചു കോയിത്തമ്പുരാന്റേയും റാണി സേതു പാർവ്വതി ബായിയുടേയും മൂന്നാമത്തെ സന്താനമായി ജനിച്ചു. അമ്മാവനായ ശ്രീമൂലം തിരുനാൾ രാമവർമ്മയായിരുന്നു അന്ന് മഹാരാജാവ്. ഉത്രാടം തിരുനാളിന്റെ സഹോദരിയാണ് തിരുവിതാംകൂർ മഹാറാണിയായിരുന്ന കാർത്തിക തിരുനാൾ ലക്ഷ്മിഭായി തമ്പുരാട്ടി. 
ലഫ്നറ്റ് കേണൽ. കൃഷ്ണൻ ഗോപിനാഥൻ പണ്ടാലയുടെ മകൾ, അമ്മച്ചി പനംപിള്ള അമ്മ ശ്രീമതി രാധാദേവിയാണ് ഭാര്യ. ഇവർക്ക് ഒരു പുത്രനും ഒരു പുത്രിയും ഉണ്ട്. അദ്ദേഹത്തിന് മദ്രാസ് റെജിമെന്റിൽ ലെഫ്റ്റനന്റ് കേണൽ പദവിയുണ്ടായിരുന്നു. പഠനകാലത്ത് കിങ് ജോർജ് അഞ്ചാമൻ മെഡലും കിങ് ജോർജ് ആറാമൻ മെഡലും നേടിയിട്ടുണ്ട്. പട്ടത്തെ തുളസി ഹിൽ കൊട്ടാരത്തിലായിരുന്നു അവസാന കാലഘട്ടത്തെ താമസം. പ്രായാധിക്യമായ അസുഖങ്ങളാൽ 2013 ഡിസംബർ 16-ന് തന്റെ പേരിൽ തന്നെയുള്ള തിരുവനന്തപുരം എസ്.യു.ടി. ആശുപത്രിയിൽ വച്ച് അന്തരിച്ചു. മൃതദേഹം കവടിയാർ കൊട്ടാരം ശ്മശാനത്തിൽ പൂർണ്ണ ഔദ്യോഗിക ബഹുമതികളോടെ സംസ്കരിച്ചു. ശ്രീപത്മനാഭസ്വാമി ക്ഷേത്രത്തിലെ മുറജപം നടക്കുമ്പോഴായിരുന്നു അദ്ദേഹത്തിന്റെ അന്ത്യം. അനന്തരവനായ മൂലം തിരുനാൾ രാമവർമ്മ രണ്ടാമൻ അദ്ദേഹത്തിന്റെ പിൻഗാമിയായി സ്ഥാനമേറ്റു. 
‡ Regent Queens
