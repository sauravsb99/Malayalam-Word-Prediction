ഭാരതത്തിലെ ആദ്യത്തെ മൊബൈൽ ഫോൺ സേവന ദാതാക്കളാണ് ഭാരതി എയർടെൽ ക്ലിപ്തം . ഭാരതത്തിൽ കൂടാതെ തെക്കേഏഷ്യ, ആഫ്രിക്ക, ചാനൽ ദ്വീപുകൾ എന്നിവിടങ്ങളിലും സേവനം നടത്തുന്നു. എയർടെൽ എന്ന നാമത്തിലാണ് ഇവരുടെ സേവനങ്ങൾ നൽകപ്പെടുന്നതും അറിയപ്പെടുന്നതും. ഭാരതത്തിലെ ആദ്യ 4ജി സേവനദാതാക്കളാണ് എയർടെൽ. കേരളത്തിൽ മൂന്നാമത്തെ സ്വകാര്യ ടെലികോം സേവന ദാതാവായാണെത്തിയ ഈ കമ്പനി 2011 നവംബർ മാസത്തെ കണക്കുകളനുസരിച്ച് 17.46 കോടി വരിക്കാരുമായി ഇന്ത്യയിലെ ഏറ്റവും വലിയ സെല്ലുലാർ സേവനദാതാവാണ്. സെല്ലുലാർ സേവനത്തിനുപുറമേ ഫിക്സ്ഡ് ലൈൻ, ബ്രോഡ്ബാൻഡ്, ഡിടി‌എച്ച് തുടങ്ങിയ സേവനങ്ങളും ഇവർ നൽകി വരുന്നു.
1995 ജൂലൈ 7-നാണ് ഭാരതി ടെലി വെൻചേഴസ് കമ്പനിയായി സ്ഥാപിച്ചത്. പിന്നീട് ഡൽഹിയിൽ എയർടെൽ എന്ന പേരിൽ സേവനം തുടങ്ങി. 1997-ൽ മധ്യപ്രദേശിൽ ഫിക്സ്ഡ് ലൈൻ സേവനം തുടങ്ങുവാനുള്ള ലൈസൻസ് ഭാരതിക്ക് ലഭിച്ചു.
മൊബൈൽ, ലാൻഡ് ലൈൻ സേവനങ്ങളെല്ലാം എയർടെൽ എന്ന പേരിലാണ് നൽകുന്നത്. ഇന്ത്യയിലെ പ്രമുഖ നഗരങ്ങളിലെല്ലാം ലാൻഡ് ലൈൻ സേവനം ലഭ്യമാണ്. 2008 ഡിസംബറിൽ ശ്രീലങ്കയിൽ എയർടെൽ ടെലികോം സേവനം ആരംഭിച്ചു.
ബ്രോഡ്‌ബാൻഡ് ഇന്റർനെറ്റ് സേവനങ്ങൾ എയർടെൽ ബ്രോഡ്‌ബാൻഡ് എന്ന പേരിലാണ് നൽകുന്നത്. 16 എം.ബി.പി.എസ് വരെ വേഗത എയർടെൽ വാഗ്ദാനം ചെയ്യുന്നു. എ.ഡി.എസ്.എൽ അഥവാ അസിമെട്രിക് ഡിജിറ്റൽ സബ്സ്ക്രൈബർ ലൈൻ സാങ്കേതികതയിലധിഷ്ഠിതമാണ് എയർടെലിന്റെ ബ്രോഡ്‌ബാൻഡ് സേവനം. ട്വിസ്റ്റഡ് കോപ്പർ ജോടികളെ ഉയർന്ന വേഗമുള്ള ഡിജിറ്റൽ ലൈനുകളാക്കി മാറ്റുകയാണ് ഇവിടെ ചെയ്യുന്നത്.
2008 ഒക്ടോബർ 9 മുതൽ എയർടെൽ ഡിടി‌എച്ച് സേവനം നൽകി തുടങ്ങി.
ആദ്യമായി ഭാരതത്തിൽ നാലാം തലമുറ സേവനങ്ങൾ തുടങ്ങിയത് എയർടെല്ലാണ്. കൊൽക്കത്തയിലാണ് ഇത് തുടങ്ങിയത്.
സെല്ലുലാർ ഓപ്പറേറ്റേഴ്സ് അസോസിയേഷൻ ഓഫ് ഇന്ത്യയുടെ 2011 നവംബർ കണക്കുകൾ പ്രകാരം എയർടെലിന്റെ വരിക്കാരുടെ എണ്ണം താഴെപ്പറയുന്നു
മൊത്തം - 17,46,92,673
