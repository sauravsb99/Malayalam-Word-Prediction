ഇരുപത്തൊന്നാം നൂറ്റാണ്ടിലെ പ്രമുഖരായ മുസ്‍ലിം ബുദ്ധിജീവികളിലൊരാളാണ് മുഹമ്മദ് ഫത്ഹുല്ല ഗുലൻ. മതം, രാഷ്ട്രീയം, സാമൂഹ്യശാസ്ത്രം, വിദ്യാഭ്യാസം തുടങ്ങി നിരവധി മേഖലകളിൽ വ്യക്തിമുദ്ര പതിപ്പിച്ച ഇദ്ദേഹം ഒട്ടനവധി ഗ്രന്ഥങ്ങളുടെ രചയിതാവുമാണ്.
1941 ഏപ്രിൽ 27ന് തുർക്കിയിൽ ജനിച്ചു. വിദ്യാഭ്യാസം പൂർത്തിയാക്കിയ ശേഷം തുർക്കിയിലെ മത-സാമൂഹ്യ-രാഷ്ട്രീയ രംഗങ്ങളിലെ സജീവ സാന്നിധ്യമായിരുന്നു. 1999മുതൽ അമേരിക്കയിലെ പെൻസിൽവാനിയയിൽ സ്വയം പ്രഖ്യാപിത പ്രവാസജീവിതം ആരംഭിച്ചതോടെ അന്തർദേശീയ തലത്തിൽ പ്രസിദ്ധി നേടി. അറുപതിലധികം ബ്രഹദ് ഗ്രന്ഥങ്ങളുടെ രചയിതാവായ ഇദ്ദേഹം ഇക്കാലയളവിനുള്ളിൽ തന്നെ ഒട്ടേറെ വിവാദങ്ങളിലും നിറഞ്ഞുനിന്നു. ഇദ്ദേഹം നേതൃത്വം നൽകുന്ന ഹിസ്മെത്ത് പ്രസ്ഥാനം തുർക്കിയിലെ ജുഡീഷ്യറി ഉൾപ്പെടെയുള്ള അധികാര കേന്ദ്രങ്ങളിൽ വൻ സ്വാധീനമുള്ളതാണെന്ന് ഗണിക്കപ്പെടുന്നു.
ഇന്ത്യയുൾപ്പെടെ ഒട്ടേറെ രാഷ്ട്രങ്ങളിൽ ഇദ്ദേഹത്തിൻറെ നേതൃത്വത്തിൽ നടന്നുവരുന്ന വിദ്യാഭ്യാസ സ്ഥാപനങ്ങൾ അക്കാദമിക നിലവാരത്തിനു പേരെടുത്തവയാണ്. ഒട്ടേറെ പുരസ്കാരങ്ങളും ഫത്ഹുല്ല ഗുലൻ കരസ്ഥമാക്കിയിട്ടുണ്ട്.
