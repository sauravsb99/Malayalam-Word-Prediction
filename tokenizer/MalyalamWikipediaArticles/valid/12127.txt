ഇന്ത്യയിലെ പ്രമുഖ മനുഷ്യാവകാശ അഭിഭാഷകയും പത്രപ്രവർത്തകയും ഫെമിനിസ്റ്റും എഴുത്തുകാരിയുമാണ്‌ നന്ദിത ഹക്സർ. നാഗാ പ്രദേശത്ത് മനുഷ്യാവകാശ ലംഘനം നടത്തി എന്ന് ആരോപിക്കപ്പെടുന്ന ഇന്ത്യൻ സൈന്യത്തിനെതിരെ എടുത്ത നിലപാടിലൂടെയും, ഇന്ത്യാ ഗവൺ‌മെന്റിന്റെ നിലപാടിൽ നിന്ന് വ്യത്യസ്തമായി ബർമ്മയിലെ ജനാധിപത്യ പോരാട്ടങ്ങളെ പിന്തുണച്ചതിലൂടെയും, ഇന്ത്യൻ പാർലമെന്റ് ആക്രമണകേസിൽ പ്രതിചേർക്കപ്പെട്ട് വിചാരണചെയ്യപ്പെടുകയും പിന്നീട് നിരപരാധിയാണെന്ന് വിധിച്ച് കോടതി വെറുതെ വിടുകയും ചെയ്ത എസ്.എ.ആർ. ഗീലാനിയുടെ അഭിഭാഷക എന്ന നിലയിലൊക്കെ ഹക്സർ വാർത്തയിൽ ഇടം നേടി. 
1955 ലാണ്‌ നന്ദിത ഹക്സറുടെ ജനനം. മിരിണ്ട ഹൗസ്, ഡൽഹി സ്കൂൾ ഓഫ് എകണോമിക്സ് എന്നിവിടങ്ങളിൽ നിന്നായി വിദ്യാഭ്യാസം നേടി. സോഷ്യാളജിയായിരുന്നു പഠനവിഷയം. ഇക്കാലത്തു തന്നെ ഫെമിനിസ്റ്റ് പ്രസ്ഥാനവുമായും നക്സ്‌ലൈറ്റ് പ്രവർത്തനങ്ങളുമായും ബന്ധപ്പെട്ടു പ്രവർത്തിച്ചു. കലാലയ പഠനശേഷം ഇന്ത്യൻ എക്സ്പ്രസ്സിൽ ചേർന്നു. 1974 ൽ ലണ്ടനിലേക്ക് പോയി. പിന്നീട് ഇന്ത്യയിലേക്ക് മടങ്ങി ജെ.എൻ.യുവിൽ തന്റെ തുടർ പഠനത്തിനായി ചേർന്നു.
