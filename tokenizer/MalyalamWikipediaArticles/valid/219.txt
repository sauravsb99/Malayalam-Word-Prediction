പാകിസ്താനുവേണ്ടി അന്താരാഷ്ട്ര ക്രിക്കറ്റിൽ കളിക്കുന്ന താരമാണ് യാസിർ ഷാ.ഒരു ലെഗ് ബ്രേക്ക് സ്പിന്നറായ യാസിർ ഷാ രാജ്യാന്തരക്രിക്കറ്റിന്റെ മൂന്ന് ഫോർമാറ്റുകളിലും കളിക്കുന്നുണ്ട്.2011 സെപ്തംബറിൽ നടന്ന പാകിസ്താൻ ക്രിക്കറ്റ് ടീമിന്റെ സിംബാബ്‌വെ പര്യടനത്തിലൂടെയാണ് യാസിർ ഷാ അന്താരാഷ്ട്ര ക്രിക്കറ്റിൽ അരങ്ങേറുന്നത്. 2014 ഒക്ടോബറിൽ ഓസ്ട്രേലിയക്കെതിരെ നടന്ന ടെസ്റ്റ് പരമ്പരയിലൂടെ രാജ്യാന്തര ടെസ്റ്റ് ക്രിക്കറ്റിൽ അരങ്ങേറ്റം കുറിച്ച യാസിർ ഏറ്റവും വേഗതയേറിയ അൻപതു ടെസ്റ്റ് വിക്കറ്റ് നേട്ടം കൈവരിച്ച പാകിസ്താൻ കളിക്കാരൻ എന്ന ഖ്യാതി തന്റെ പേരിലാക്കി.2015ൽ ശ്രീലങ്കയ്ക്കെതിരെ നടന്ന ടെസ്റ്റ് പരമ്പരയിലായിരുന്നു യാസിർ ഷാ ഈ നേട്ടം കൈവരിച്ചത്.2015 ക്രിക്കറ്റ് ലോകകപ്പിലും അദ്ദേഹം കളിച്ചിട്ടുണ്ട്.ആഭ്യന്തര ക്രിക്കറ്റിൽ അബോട്ടാബാദ് റൈനോസ് ടീമിനുവേണ്ടിയാണദ്ദേഹം കളിക്കുന്നത്.
