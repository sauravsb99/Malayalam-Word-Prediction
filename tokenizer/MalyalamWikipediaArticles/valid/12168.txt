ഇന്ത്യയിലെ 13 ഉം, 14 ഉം‍ ലോകസഭകളിൽ കണ്ണൂർ ലോകസഭാമണ്ഡലത്തെ പ്രതിനിധീകരിച്ച വ്യക്തിയാണ് എ.പി. അബ്ദുള്ളക്കുട്ടി എന്ന അരുവാനപ്പള്ളി പുതിയപുരക്കൽ അബ്ദുള്ളക്കുട്ടി . ഒരു അഭിഭാഷകൻ കൂടിയായായ അബ്ദുള്ളക്കുട്ടി ലോകസഭാംഗമായിരിക്കെ പാർട്ടി നയത്തിനെതിരെ സംസാരിച്ചുവെന്നു് ആരോപിച്ചു് സി.പി.ഐ.എം. അദ്ദേഹത്തെ പാർട്ടിയിൽനിന്ന് ഒരു വർഷത്തേയ്ക്കു സസ്പെൻഡ് ചെയ്തു. 2009 ഏപ്രിൽ മാസത്തിൽ അബ്ദുള്ളക്കുട്ടി ഇന്ത്യൻ നാഷണൽ കോൺഗ്രസ്സിൽ അംഗമായി. 2009-നവംബർ മാസം കേരള നിയമസഭയിലേക്ക് നടന്ന ഉപതെരഞ്ഞെടുപ്പിൽ കണ്ണൂർ മണ്ഡലത്തിൽ നിന്ന് ഇന്ത്യൻ നാഷണൽ കോൺഗ്രസ് സ്ഥാനാർത്ഥിയായി മത്സരിച്ചു വിജയിച്ചു.
1967 മേയ് 8-ന്‌ കണ്ണൂർ ജില്ലയിലെ നാറാത്ത് പഞ്ചായത്തിൽ ടി.പി. മൊയ്തീന്റെയും എ.പി. സൈനബയുടെയും 5 മക്കളിൽ മൂന്നാമനായി അബ്ദുള്ളക്കുട്ടി ജനിച്ചു. നാറാത്ത് എൽ.പി. സ്കൂൾ, കമ്പിൽ മാപ്പിള ഹൈസ്കൂൾ എന്നിവിടങ്ങളിൽ നിന്നായി സ്കൂൾ വിദ്യാഭ്യാസവും, കണ്ണൂർ എസ്.എൻ. കോളേജിൽ നിന്നു പ്രീഡിഗ്രിയും പൂർത്തിയാക്കി. അതേ കലാലയത്തിൽ നിന്ന് പിന്നീട് മലയാളത്തിൽ ബിരുദം നേടുകയും ചെയ്തു. അതിനു ശേഷം തിരുവനന്തപുരം ലോ അക്കാദമിയിൽ നിന്നു നിയമത്തിൽ ബിരുദവും നേടി. അക്കാലങ്ങളിൽ ഗൾഫിലെ ജോലിക്കായി ശ്രമിക്കുക എന്നതായിരുന്നു ഒരു സാധാരണ മുസ്ലീം യുവാവ് ചെയ്തിരുന്നത്. അബ്ദുള്ളക്കുട്ടിയുടെ സഹോദരൻ ഗൾഫിലുണ്ടായിരുന്നത് അദ്ദേഹത്തിന്റെ വഴി എളുപ്പമാക്കുമെന്ന സങ്കല്പത്തിൽ അദ്ദേഹത്തെ ഐ.ടി.ഐ. യിൽ ചേർന്ന് പഠിക്കാൻ മാതാപിതാക്കൾ നിർബന്ധിക്കുകയുണ്ടായി. 
ഐ.ടി.ഐ. യിൽ ചേർന്നതാൺ അദ്ദേഹത്തിന്റെ ജീവിതത്തിലുണ്ടായ ഒരു വഴിത്തിരിവ്. അതുവരെ വലതുപക്ഷ ചിന്താഗതിക്കാരനായിരുന്നുവെങ്കിലും ആ കലാലയത്തിൽ വച്ച് അദ്ദേഹം ഇടതുപക്ഷ വിദ്യാർത്ഥി പ്രസ്ഥാനമായ എസ്.എഫ്.ഐ. യുടെ പ്രവർത്തനങ്ങളിൽ ആകൃഷ്ടനാകുകയും അതിൽ ചേരുകയും ചെയ്തു. താമസിയാതെ അദ്ദേഹം യൂണിയൻ ജനറൽ സെക്രട്ടറിയായി തിരഞ്ഞെടുക്കപ്പെട്ടു. അക്കാലത്ത് പ്രൊഫഷണൽ വിദ്യാഭ്യാസം സ്വകാര്യവത്കരിക്കുന്നതിനെതിരായി കേരളത്തിൽ എസ്.എഫ്.ഐ. നടത്തിയ 50 ദിവസത്തെ സമരപരിപാടികളുമായി ബന്ധപ്പെട്ട് ഒരുമാസം അദ്ദേഹത്തിൻ ജയിൽ വാസം അനുഭവിക്കേണ്ടി വന്നു. ഇതോടെ അദ്ദേഹത്തിന്റെ ഐ.ടി.ഐ. വിദ്യാഭ്യാസം മുടങ്ങി.പിന്നീട് എസ് എഫ് ഐയുടെ സംസ്ഥാന അധ്യക്ഷനായി വരെ എത്തി.
വികസനത്തിനു് രാഷ്ട്രീയത്തിനു് അതീതമായ നിലപാടു് പാർട്ടികൾ സ്വീകരിക്കണമെന്നും ദില്ലി മുഖ്യമന്ത്രി ഷീല ദീക്ഷിത്, ഗുജറാത്ത് മുഖ്യമന്ത്രി നരേന്ദ്ര മോഡി എന്നിവരുടെ വിജയം വികസനനയത്തിനുള്ള അംഗീകാരമാണെന്നും അതു് മാതൃകയാക്കണമെന്നും പ്രവാസികൾ നല്കിയ സ്വീകരണത്തിൽ സംസാരിക്കവേ പറഞ്ഞതിനെത്തുടർന്ന് 2009 ജനുവരി 17-ന് സി.പി.ഐ.എമ്മിന്റെ മയ്യിൽ ഏരിയാ കമ്മറ്റി ഒരു വർഷത്തേക്ക് അബ്ദുള്ളക്കുട്ടിയെ സസ്‌പെൻഡ് ചെയ്തു. കേരളം ഒരു നിക്ഷേപകസൗഹൃദസംസ്ഥാനമല്ലെന്നും അടിക്കടി ഉണ്ടാവുന്ന ഹർത്താലുകളും ബന്ദുകളുമാണു് ഇതിനു് കാരണം എന്നും അദ്ദേഹം മുമ്പൊരിക്കൽ പ്രസംഗിച്ചതും വിവാദമായിരുന്നു.
2009 മാർച്ച് 7-ന്‌ എ.പി അബ്ദുള്ളക്കുട്ടിയെ സി.പി.ഐ.എമ്മിന്റെ പ്രാഥമികാംഗത്വത്തിൽ നിന്നു പുറത്താക്കി. സി.പി. ഐ.എമ്മിന്റെ കണ്ണൂർ ജില്ലാ കമ്മറ്റിയാണ്‌ അദ്ദേഹത്തെ പുറത്താക്കിയത്.
എ.പി. അബ്ദുല്ലക്കുട്ടിയുടെ ആത്മകഥയാണ്‌ "നിങ്ങളെന്നെ കോൺഗ്രസാക്കി' എന്ന കൃതി. പത്തൊമ്പത് അദ്ധ്യായങ്ങൾ ഉൾക്കൊള്ളുന്ന ഈ പുസ്തകത്തിന്റെ പ്രസാധകർ മാതൃഭൂമി ബുക്സാണ്.‌
