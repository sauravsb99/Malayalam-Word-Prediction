വടക്ക് പടിഞ്ഞാറൻ ഇറാനിലെ ഒരു ലവണജല തടാകമാണ് ഊർമിയ തടാകം. . ഇറാൻ-തുർക്കി അതിർത്തിക്ക് സമീപമായാണ് ഈ തടാകം സ്ഥിതിചെയ്യുന്നത് 
ഇറാനിലെ ഈസ്റ്റ് അസർബൈജാൻ, വെസ്റ്റ് അസർബൈജാൻ പ്രോവിസുകൾക്കിടയിൽ കാസ്പിയൻ കടലിന്റെ തെക്ക് ഭാഗത്തിനു പടിഞ്ഞാറായി സ്ഥിതിചെയ്യുന്നു. ഇതിന്റെ പൂർണ്ണവലിപ്പത്തിൽ മദ്ധ്യപൂർവേഷ്യയിലെ ഏറ്റവും വലിയ തടാകവും ലോകത്തിലെ ഏറ്റവും വലിയ ആറാമത്തെ ലവണജലതടാകവുമായിരുന്നു. ഇതിലേക്കൊഴുകുന്ന നദികളിൽ അണക്കെട്ടുകൾ നിർമ്മിച്ചതിനാലും സമീപപ്രദേശങ്ങളിൽനിന്നും ഭൂഗർഭജലം പമ്പ് ചെയ്യുന്നതിനാലും ഈ തടാകത്തിന്റെ വലിപ്പം നേരത്തെയുണ്ടായിരുന്നതിന്റെ പത്ത് ശതമാനമായി ചുരുങ്ങിയിട്ടുണ്ട്. 2008 നവംബറിൽ തുറന്ന ലേക്ക് ഊർമിയ പാലം ഈസ്റ്റ് അസർബൈജാനിലെയും വെസ്റ്റ് അസർബൈജാനിലെയും പ്രധാന പട്ടണങ്ങളായ ഊർമിയ, തബ്രീസ് എന്നി പട്ടണങ്ങളെ ബന്ധിപ്പിക്കുന്നു.

ഊർമിയ തടാകത്തിലെ ജലത്തിലെ ധന അയോണുകളിൽ Na+, K+, Ca2+, Li+ and Mg2+ എന്നിവയും ഋണ അയോണുകളിൽ Cl−, SO42−, HCO3− എന്നിവയും ഉൾപ്പെടും. കറിയുപ്പിന്റെ സാന്ദ്രത സാധാരണ സമുദ്രജലത്തിലെ സാന്ദ്രതയുടെ നാല് ഇരട്ടിയാണ് . തടാകത്തിന്റെ ദക്ഷിണ ഭാഗത്ത് ആഴം കുറവായതിനാൽ ബാഷ്പീകരണ നിരക്ക് കൂടുതലാണ്, അതിനാൽ ഉത്തര ഭാഗത്തേതിനെ അപേക്ഷിച്ച് താരതമ്യേന ലവണ സാന്ദ്രത കൂടുതലുമാണ് .
ബി.സി ഒൻപതാം ശതകത്തിനെ അസീറിയൻ രേഖകളിലാണ് ഊർമിയ തടാകത്തിനെക്കുറിച്ച് ഇന്ന് ലഭ്യമായ ആദ്യ പരാമർശങ്ങളുള്ളത്.
മാന്നായിയൻ രാജവംശം ഈ തടാകത്തിന് സമീപമായിരുന്നു. ഊർമിയ തടാകത്തിന്റെ തെക്കുഭാഗത്തുള്ള ഹസൻലുവിൽ കാണപ്പെടുന്ന അവശിഷ്ടങ്ങൾ ഈ രാജവംശകാലത്തേതാണെന്ന് കരുതപ്പെടുന്നു.
കഴിഞ്ഞ അഞ്ഞൂറ് വർഷങ്ങൾക്കിടയിൽ ഈ തടാകത്തിനു സമീപമായി ഇറാനിയൻ, കുർദ്ദിഷ്, അസ്സീറിയൻ, അർമീനിയൻ, അസേറീകൾ എന്നീ വംശക്കാർ താമസിക്കുന്നുണ്ട്.
ഈ തടാകത്തിൽ ഏകദേശം 120 ദ്വീപുകൾ ഉണ്ട്. ഷാഹി ദ്വീപായിരുന്നു അവയിലെ ഏറ്റവും വലിയത്, എന്നാൽ തടാകത്തിലെ ജലനിരപ്പ് താഴ്ന്നപ്പോൾ ഈ ദ്വീപ് ഒരു ഉപദ്വീപായി മാറി. 
ഈ തടാകത്തിലേക്ക് പതിമൂന്നോളം നദികളും അരുവികളും വന്നുചേർന്നുണ്ടെങ്കിലും ബഹിർഗമന മാർഗ്ഗമൊന്നുമില്ല, ബാഷ്പീകരണം നിമിത്തമാണ് ജലനഷ്ടം നടക്കുന്നത്. സാറിനെ നദി, സിമിനെ നദി എന്നീ നദികളാണ് വന്നുചേരുന്ന ജലത്തിന്റെ പകുതിയും ലഭ്യമാക്കുന്നത്.
