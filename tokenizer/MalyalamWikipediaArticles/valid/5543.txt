ഒരു ബോളിവുഡ് നടനാണ് ചന്ദ്രചൂർ സിംഗ് .
1968-ൽ ന്യൂ ഡെൽഹിയിലെ ഒരു സമ്പന്ന കുടുംബത്തിൽ ജനിച്ച ചന്ദ്രചൂർ സിംഗ് ഡെറാഡൂണിലെ ഡൂൺ സ്കൂളിലും ഡെൽഹി സെന്റ് സേവ്യേഴ്സുമിലായി വിദ്യാഭ്യാസം പൂർത്തീകരിച്ചു. കുറച്ചു കാലം സംഗീത അധ്യാപകനായി ജോലി നോക്കിയതിനു ശേഷം 1988-ൽ മുംബൈയിലെത്തിയ ചന്ദ്രചൂർ സംവിധായകൻ മഹേഷ് ഭട്ടിന്റെ സഹായിയായി പ്രവർത്തിച്ചു. എങ്കിലും ഒരു ചലച്ചിത്രത്തിൽ മുഖം കാണിക്കുവാൻ പിന്നെയും കാത്തിരിക്കേണ്ടി വന്നു. അമിതാബ് ബച്ചൻ കോർപ്പറേഷൻ ലിമിറ്റഡ് നിർമ്മിച്ച് 1996-ൽ പുറത്തിറങ്ങിയ തേരേ മേരേ സപ്‌നേ എന്ന ചിത്രത്തിലൂടെയാണ് അഭിനയ രംഗത്ത് എത്തുന്നത്. ചിത്രം വൻവിജയമായിരുന്നില്ലെങ്കിലും ചന്ദ്രചൂറിന്റെ അഭിനയം പ്രേക്ഷകശ്രദ്ധ ആകർഷിച്ചിരുന്നു. അതേ വർഷം തന്നെ ഗുൽസാർ രചനയും സംവിധാനവും നിർവ്വഹിച്ച മാച്ചിസ് എന്ന ചിത്രത്തിലും ഇദ്ദേഹം അഭിനയിച്ചു. തബുവായിരുന്നു ഈ ചിത്രത്തിലെ നായിക. പഞ്ചാബിലെ ഭീകരവാദത്തെ ആസ്പദമാക്കിയുള്ള ഈ ചിത്രം ചന്ദ്രചൂറിന്റെ അഭിനയജീവിതത്തിലെ ഒരു നാഴികക്കല്ലായി മാറി. ഈ ചിത്രത്തിലെ അഭിനയത്തിന് ഇദ്ദേഹത്തിന് 1996-ലെ മികച്ച നവാഗത നടനുള്ള പുരസ്കാരം ലഭികുകയുണ്ടായി.
മാച്ചിസ്-നെ തുടർന്ന് ഇദ്ദേഹം അഭിനയിച്ച ചിത്രങ്ങളായ ശ്യാം ഘന ശ്യാം, ബേതാബി, സിൽ സില ഹെ പ്യാർ ഹെ തുടങ്ങിയവയൊന്നും കാര്യമായ വിജയങ്ങൾ നേടിയില്ല. എന്നാൽ പിന്നീട് മറ്റ് മുൻനിര അഭിനേതാക്കൾക്കൊപ്പം ഇദ്ദേഹം പ്രധാന റോളുകൾ ചെയ്ത ചിത്രങ്ങൾ ദാഗ്-ദ ഫയർ, ക്യാ കെഹന, ജോഷ് തുടങ്ങിയവ മികച്ച വിജയ ചിത്രങ്ങളായി. ദാഗ്-ദ ഫയർ-ൽ സഞ്ജയ് ദത്ത്, ക്യാ കെഹന-യിൽ പ്രീതി സിൻ‌ഡ, സെയ്ഫ് അലി ഖാൻ, ജോഷ്-ൽ ഐശ്വര്യ റായ്, ഷാരൂഖ് ഖാൻ എന്നിവരായിരുന്നു മറ്റ് അഭിനേതാക്കൾ. 2001-ൽ പുറത്തിറങ്ങിയ ചിത്രങ്ങൾ പരാജയങ്ങളായി. ഇതോടൊപ്പം തോളെല്ലിനേറ്റ അപകടത്തെത്തുടർന്നുണ്ടായ ആരോഗ്യപ്രശ്നങ്ങൾ അഭിനയരംഗത്ത് വിട്ടുനിൽക്കുവാൻ ഇദ്ദേഹത്തെ നിർബന്ധിതനാക്കി.
2012-ൽ ചാർ ദിൻ കി ചാന്ദ്നി എന്ന ചിത്രത്തിലൂടെ സിനിമാലോകത്തേക്ക് തിരിച്ചു വന്ന ചന്ദ്രചൂർ സിംഗ് സിനിമാ അഭിനയത്തിനൊപ്പം ടി.വി അവതാരകനായും പ്രവർത്തിക്കുന്നു. ഫുഡ്‌ഫുഡ് ചാനലിൽ ഇദ്ദേഹത്തിന്റെ സഹോദരൻ ആദിത്യ നാരായൺ സിംഗ് അവതരിപ്പിക്കുന്ന 'റോയൽ രസോയി' എന്ന പാചകപരിപാടിയാണ് ഇദ്ദേഹം അവതരിപ്പിക്കുന്നത്.
1996: മികച്ച നവാഗത നടനുള്ള ഫിലിംഫെയർ പുരസ്കാരം - മാച്ചിസ്
