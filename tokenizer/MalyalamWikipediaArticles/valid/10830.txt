മലയാള നാടകവേദിയിലെ ഒരു ഗാനരചയിതാവാണ് രമേശ് കാവിൽ. മികച്ച ഗാനരചനയ്ക്കുള്ള കേരള സംഗീത നാടക അക്കാദമിയുടെ പുരസ്‌കാരം മൂന്നു പ്രാവശ്യം ഇദ്ദേഹത്തിനു ലഭിച്ചു. നൂറ്റമ്പതോളം നാടകങ്ങൾക്ക് രമേശ് ഗാനങ്ങളെഴുതിയിട്ടുണ്ട്. നാടകം കൂടാതെ ചലച്ചിത്രം, ലളിതഗാനം, ആൽബം മേഖലകളിലും ഇദ്ദേഹം ഗാനരചന നടത്തിയിട്ടുണ്ട്. ആയിരത്തിലധികം ഗാനങ്ങൾ ആകെ രചിച്ചിട്ടുണ്ട്. 
നടുവണ്ണൂർ കാവിൽ സ്വദേശിയാണ് രമേശ്. 1986-ൽ ആകാശവാണിയിലൂടെയാണ് രമേശ് ഗാനരചനാ രംഗത്ത് പ്രവേശിച്ചത്. കോഴിക്കോട് ആഴ്ചവട്ടം ഹയർസെക്കൻഡറി സ്കൂൾ അധ്യാപകനായ രമേശ് കേരള സാംസ്കാരിക വകുപ്പിന്റെ കീഴിലുള്ള വൈക്കം മുഹമ്മദ് ബഷീർ സ്മാരക സമിതിയുടെ സെക്രട്ടറിയായും പ്രവർത്തിക്കുന്നു. 
2004, 2006, 2012 വർഷങ്ങളിൽ മികച്ച ഗാനരചനയ്ക്കുള്ള കേരള സംഗീത നാടക അക്കാദമിയുടെ പുരസ്‌കാരം എന്നിവ ലഭിച്ചു. അടൂർഭാസി ഫൗണ്ടേഷൻ പുരസ്‌കാരം, എസ്.എൽ.പുരം സമിതി പുരസ്‌കാരം ഉൾപ്പെടെ അൻപതിലധികം പുരസ്കാരങ്ങൾ ഇദ്ദേഹത്തിനു ലഭിച്ചിട്ടുണ്ട്.
