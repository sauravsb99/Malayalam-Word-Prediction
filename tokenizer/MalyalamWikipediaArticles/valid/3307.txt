പതിനേഴാം നൂറ്റാണ്ടിൽ കരീബിയൻ കടലിൽ സ്പാനിഷ് കപ്പലുകളെ ആക്രമിച്ച കടൽകൊള്ളക്കാരെ ആയിരുന്നു ബക്കനീർ എന്ന് വിളിച്ചിരുന്നത്. ഇന്ന് ബക്കനീർ എന്ന വാക്ക് കടൽകൊള്ളക്കാരെ പരാമർശിക്കുവാനും ഉപയോഗിക്കുന്നു. ബക്കനീർ സംഘങ്ങൾ വളരെ വലുതും, തീരപ്രദേശങ്ങളിലെ നഗരങ്ങളെ വരെ ആക്രമിക്കാൻ ഉള്ള ശേഷി ഉള്ളവരും ആയിരുന്നു.
കരീബിയനിലെ അരാവാക്‌ ഭാഷയിലെ ബക്കാൻ എന്ന വാക്കിൽ നിന്നാണു ഈ വാക്ക്‌ ഉണ്ടായത്‌.കടൽ സസ്തനികളെ ചുട്ട്‌ എടുക്കാനുള്ള മരം കൊണ്ട്‌ നിർമ്മിച്ച പലകയാണു ബക്കാൻ. ഇതിൽ നിന്നും ബൗകേൻ എന്ന ഫ്രഞ്ച്‌ പദം ഉണ്ടായി. വേട്ടയാടപ്പെട്ട മൃഗങ്ങളെയാണു ബൗകേൻ വച്ച്‌ ചുട്ടിരുന്നത്‌ .ഫ്രെഞ്ച്‌ കോളനികളിൽ നിന്നും ഈ വാക്ക്‌ ആംഗലേയത്തിൽ എത്തുമ്പോൾ ബക്കനീർ ആയി മാറി.
