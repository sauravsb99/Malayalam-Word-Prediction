തപാന്തി ദേശീയോദ്യാനം, കാർട്ടഗോയ്ക്കു സമീപം, താലമാങ്ക മലനിരകളുടെ വരമ്പത്തായി നിലനിൽക്കുന്ന കോസ്റ്റാറിക്കയിലെ പസഫിക് ലാ അമിസ്റ്റാഡി കൺസർവേഷൻ മേഖലയിലെ ഒരു ദേശീയോദ്യാനമാണ്. ഈ ദേശീയോദ്യാനം ചിലപ്പോഴൊക്ക ഒറോസി ദേശീയോദ്യാനം എന്നും അറിയപ്പെടുന്നു. ചിറിപ്പോ ദേശീയോദ്യാനത്തിൻറെ വടക്കുഭാഗത്തുള്ള വനങ്ങളെ സംരക്ഷിക്കുന്ന ഈ ദേശീയോദ്യാനത്തിൽ ഓറോസി നദിയുടെ ഭാഗങ്ങളും ഉൾപ്പെടുന്നു. മാസിസോ ഡെ ല മുയെർട്ടെ എന്നറിയപ്പെടുന്ന പ്രദേശം 2000 ജനുവരി 14 ന് ഈ ദേശീയോദ്യാനത്തോട് കൂട്ടിച്ചേർക്കപ്പെട്ടു.
12,500 ഏക്കർ വിസ്തൃതിയുള്ള ഈ ദേശീയോദ്യാനത്തിൻ രണ്ട് ലൈഫ് സോണുകളുണ്ട്; മൊണ്ടെയ്ൻ മഴക്കാടുകളും പ്രീ മൊണ്ടെയ്ൻ മഴക്കാടുകളുമാണിവ. ഈ മഴക്കാടുകൾ, ബൈർഡ്സ് ടാപ്പിർ, കിങ്കജൗ, വൈറ്റ് ഫെയ്സ്ഡ് കുരങ്ങൻ, പക്ക, അഗൌട്ടി, ഓസിലെറ്റ്, ജാഗ്വരുണ്ടി എന്നിവയുൾപ്പെടെ ഏകദേശം 45 ഇനം സസ്തനികളുടെ ആവാസമേഖലയാണ്.
