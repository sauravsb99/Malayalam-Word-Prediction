അന്താരാഷ്ട്ര ചലച്ചിത്രോത്സവത്തിന്റെ നടത്തിപ്പു ചുമതലയും ദേശീയ ചലച്ചിത്ര പുരസ്കാര വിതരണവും ചെയ്യുന്നതിനായി ഭാരത സർക്കാറിന്റെ കീഴിൽ പ്രവർത്തിക്കുന്ന ഒരു സ്ഥാപനമാണ് ഡയറക്ടറേറ്റ് ഓഫ് ഫിലിം ഫെസ്റ്റിവൽ. ഇന്ത്യയിൽ നിർമ്മിക്കുന്ന ചലച്ചിത്രങ്ങൾക്ക് സഹായകരമാകുന്ന വിധത്തിൽ പ്രവർത്തിക്കുന്നതിനും സാംസ്കാരിക കൈമാറ്റത്തിനും ഊന്നൽ നൽകിക്കൊണ്ട് ഭാരതസർക്കാരിന്റെ ഇൻഫർമേഷൻ ആന്റ് ബ്രോഡ്കാസ്റ്റിങ് മന്ത്രാലയത്തിനു കീഴിൽ 1973-ൽ പ്രവർത്തനം ആരംഭിച്ചു. ദാദാ സാഹെബ് ഫാൽക്കെ അവാർഡ് നിർണയവും വിതരണവും നടത്തുക; ഇന്ത്യയ്ക്ക് അകത്തും പുറത്തുമുള്ള ഇന്ത്യൻ സിനിമകളുടെ ചലച്ചിത്രമേളകൾ സംഘടിപ്പിക്കുക; ദേശിയ ചലച്ചിത്ര പുരസ്കാരങ്ങൾ നേടിയ ചിത്രങ്ങളുടെ പ്രദർശനങ്ങൾ സംഘടിപ്പിക്കുക എന്നിവയൊക്കെയാണ് പ്രധാന ലക്ഷ്യങ്ങൾ. 
