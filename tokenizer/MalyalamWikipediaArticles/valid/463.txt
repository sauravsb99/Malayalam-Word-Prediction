കേരളത്തിലെ എറണാകുളം ജില്ലയിലെ പറവൂർ താലൂക്കിലെ മുനിസിപ്പാലിറ്റിയാണ് പറവൂർ. കേരളത്തിലെ പ്രാചീന പട്ടണങ്ങളിൽ ഒന്നാണ് എറണാകുളം ജില്ലയിലെ വടക്കൻ പറവൂർ എന്നറിയപ്പെടുന്ന ഈ പട്ടണം. കൊല്ലം ജില്ലയിൽ ഇതേ പേരിൽ ഒരു പട്ടണം ഉണ്ട്, അത് തെക്കൻ പറവൂർ എന്നാണ് അറിയപ്പെടുന്നത്.

രണ്ടാം ചേരസാമ്രാജ്യത്തിന്റെ തലസ്ഥാനമായിരുന്നു തിരുവഞ്ചിക്കുളം. തിരുവഞ്ചിക്കുളത്തിനോട് ചേർന്നുള്ള പറവൂർ, പതിനഞ്ചാം നൂറ്റാണ്ടിൽ പോർട്ടുഗീസുകാരും ഡച്ചുകാരും നല്ല കച്ചവടബന്ധം പുലർത്തിയിരുന്നു. പറവൂർ രാജാവിന്റെ ഭരണത്തിന്റെ സ്മാരകമായി ഒരു മൺകോട്ട നിലനിന്നിരുന്നു. ടിപ്പുസുൽത്താന്റെ പടയോട്ടത്തിൽ അതു തകർത്തുകളഞ്ഞു.
