കൊളംബിയയിലെ സ്വാതന്ത്ര്യസമരനേതാവും ചരിത്രകാരനുമാണ് അക്കോസ്റ്റ ജൊയാക്വിൻ. 1800 ഡിസംബർ 29-ന് ഗ്വാഡ്വാസിൽ ജനിച്ചു. തെ. അമേരിക്കയിലെ കോളണികളുടെ മോചനത്തിനുവേണ്ടി സ്പാനിഷ് ഗവൺമെന്റിനെതിരായി സമരം നടത്തിയ സൈമൺ ബൊളിവറുടെ കീഴിൽ അക്കോസ്റ്റാ സേവനം അനുഷ്ഠിച്ചു. ഭൂമിശാസ്ത്രം, ചരിത്രം, അന്തരീക്ഷശാസ്ത്രം, ഭൂവിജ്ഞാനീയം എന്നീ വിഷയങ്ങളെക്കുറിച്ചെല്ലാം ഇദ്ദേഹം എഴുതിയിട്ടുണ്ട്. 1848-ൽ പാരിസിൽ പ്രസിദ്ധീകരിച്ച ചരിത്രഗ്രന്ഥം ആണ് ഇദ്ദേഹത്തിന്റെ വിലപ്പെട്ട കൃതി. ഈ ഗ്രന്ഥരചനയ്ക്ക് ആവശ്യമായ വസ്തുതകൾ ശേഖരിക്കുന്നതിന് ഇദ്ദേഹം കൊളംബിയ, സ്പെയിൻ എന്നിവിടങ്ങളിൽ സഞ്ചരിക്കുകയും അവിടത്തെ പുരാവസ്തു ശേഖരങ്ങൾ പരിശോധിക്കുകയും ചെയ്തു. അക്കോസ്റ്റാ 1852 ഫെ. 21-ന് ഗ്വാഡ്വാസിൽ വച്ചു നിര്യാതനായി.
