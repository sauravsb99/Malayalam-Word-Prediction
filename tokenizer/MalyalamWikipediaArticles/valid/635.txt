മലയാളത്തിലെ ആദ്യ സിനിമാസ്കോപ്പ് ചലച്ചിത്രമാണ് 1978ൽ പുറത്തിറങ്ങിയ തച്ചോളി അമ്പു. വടക്കൻ പാട്ട് കഥയെ ആധാരമാക്കി എൻ. ഗോവിന്ദൻ കുട്ടി തിരക്കഥയും സംഭാഷണവും എഴുതി നവോദയ അപ്പച്ചൻ സംവിധാനവും നിർമ്മാണവും നിർവ്വഹിച്ചു. പ്രേം നസീർ, ശിവാജി ഗണേശൻ, എം.എൻ. നമ്പ്യാർ, ജയൻ, കെ.പി. ഉമ്മർ, ബാലൻ കെ. നായർ, ഉണ്ണിമേരി, ഉഷാകുമാരി,കെ.ആർ. വിജയ, കടുവാക്കുളം ആന്റണി, ജി.കെ. പിള്ള, ആലുംമൂടൻ തുടങ്ങിയവർ പ്രധാന കഥാപാത്രങ്ങളെ അവതരിപ്പിച്ചിരിക്കുന്നു. യൂസഫലി കേച്ചേരി രചിച്ച ഗാനങ്ങൾക്ക് കെ.രാഘവൻ സംഗീതം നൽകിയിരിക്കുന്നു.
