പ്രൈമേറ്റുകളെക്കുറിച്ച് വിശിഷ്യാ ഗോറിലകളെ കേന്ദ്രീകരിച്ച് വിശദവും സുപ്രധാനവുമായ പഠനങ്ങൾ നടത്തിയ അമേരിക്കൻ മൃഗശാസ്ത്രജ്ഞയാണ് ഡയാൻ ഫോസി. രണ്ട് ദശാബ്ദത്തിലേറെ കാലം ആഫ്രിക്കയിലെ പല മേഖലകളിലും പ്രവർത്തിച്ച ഇവർ റുവാണ്ടയിലെ പർവ്വത ഗൊറിലകളെ  ആധികാരികമായി പഠിച്ച ആദ്യ വ്യക്തിയായി കണക്കാപ്പെടുന്നു. 1963ൽ ആദ്യമായി ആഫ്രിക്കയിലെത്തിയ ഫോസി 1985 അവിടെ സ്വന്തം വസതിയിൽ വച്ച് ദാരുണമായി കൊലചെയ്യപ്പെടുകയായിരുന്നു. ചിമ്പാൻസികളെ പഠിച്ച 	ജെയിൻ ഗുഡാലും, ഒറാംഗ് ഉട്ടാങ്ങുളെനീരിക്ഷിച്ച ബിറുത്തെ ഗാൽഡികാസും, ഗൊറിലകളെ പഠനവിധേയമാക്കിയ ഡയാൻ ഫോസിയും കൂടിചേരുന്ന വനിത പ്രൈമെറ്റോളജി ത്രിമൂർത്തികൾ ട്രൈമേറ്റ്സ് എന്ന് ഓമനപൂർവ്വം വിളിക്കപ്പെട്ടിട്ടുണ്ട്.വിഖ്യാതനായ നരവംശ ശാസ്ത്രജ്ഞൻ ലൂയി ലീക്കിയുടെ ശിഷ്യ/സഹപ്രവർത്തകരായിരുന്ന മൂവരേയും ലീക്കി മാലാഖമാർ എന്നും വിളിക്കെപ്പെട്ടിട്ടുണ്ട്. ഏറെ ജനപ്രയിമായിരുന്ന ചാർളീസ് ഏൻജൽസ് എന്ന ടെലിവിഷൻ സീരിയലിന്റെ ചുവടു പിടിച്ച് നൽകപ്പെട്ട പേരാണിത്. ത്രിമൂർത്തികളിലെ ഗാൾഡിക്കാസ് തന്നെ കണ്ടുപിടിച്ച ഈ പേരിനു ഇന്ന് സാർവ്വത്രിക പ്രസിദ്ധി ലഭിച്ചു കഴിഞ്ഞു.
