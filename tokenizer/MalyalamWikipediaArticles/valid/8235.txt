സ്ത്രീകളുടെ വിദ്യാഭ്യാസത്തിനും അവകാശങ്ങൾക്കുമായി ഡൽഹി ആസ്ഥാനമായി പ്രവർത്തിക്കുന്ന നിരന്തർ എന്ന എൻ.ജി.ഒ. 2002-ൽ ഉത്തർ പ്രദേശിലെ ചിത്രകൂടിൽ ആരംഭിച്ച പത്രമാണ് ഖബർ ലഹാരിയ. 2014 ൽ 'ഖബർ ലഹാരിയ'യുടെ ഓൺലൈൻ പതിപ്പിന് ജർമൻ മാധ്യമസ്ഥാപനമായ ഡോയ്‌ചെ വെലെയുടെ ഗ്ലോബൽ മീഡിയാഫോറം പുരസ്‌കാരം ലഭിച്ചു. 
പുതുതരംഗം എന്നർഥം വരുന്ന ഖബർ ലഹാരിയ എട്ട് പേജുള്ള ആഴ്ചപ്പത്രമായാണിറങ്ങുന്നത്. 40 ഗ്രാമീണ വനിതകളാണ് ഇതിലെ പത്രപ്രവർത്തകർ. ഉത്തർപ്രദേശിലെയും ബിഹാറിലെയും 600 ഗ്രാമങ്ങളിൽ വിതരണംചെയ്യുന്ന പത്രത്തിന് 80,000ത്തോളം വായനക്കാരുണ്ട്. പിന്നാക്ക, ന്യൂനപക്ഷവിഭാഗങ്ങളിലെ സ്ത്രീകളാണ് വാർത്തകൾ ശേഖരിക്കുന്നതും ഫോട്ടോകളെടുക്കുന്നതും അവ എഡിറ്റ് ചെയ്യുന്നതും പത്രം രൂപകൽപ്പന ചെയ്തിറക്കുന്നതും. ഔപചാരിക വിദ്യാഭ്യാസമില്ലാത്തവരാണ് ഇവരിൽ പലരും. നിരന്തർ ആണ് ഇവർക്ക് ഇതിനായുള്ള പരിശീലനം നൽകുന്നത്. മുഖ്യധാരാ പത്രങ്ങളിൽ ഇടംപിടിക്കാത്ത പ്രാദേശിക വിഷയങ്ങളും സ്ത്രീവിഷയങ്ങളുമാണ് 'ഖബർ ലഹാരിയ'യിൽ ഇടം നേടുന്നത്. 
ബുന്ദേൽഖണ്ഡിലെ ബന്ദ, ബിഹാർ എന്നിവിടങ്ങളിലും എഡിഷനുള്ള, പത്രം ബുന്ദേലി, ഭോജ്പൂരി, ആവാധി, ഹിന്ദുസ്ഥാനി, ബജ്ജിക ഭാഷകളിൽ പുറത്തിറങ്ങുന്നുണ്ട്.
