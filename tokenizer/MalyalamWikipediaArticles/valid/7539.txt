ഫ്രഞ്ചുനോവലായ Vingt mille lieues sous les mers: Tour du monde sous-marin ന്റെ വിവർത്തനമാണ് Twenty Thousand Leagues Under the Sea എന്ന കടലിനടിയിലൂടെ 20,000 ലീഗ്സ്. 1870ൽ ഈ ക്ലാസ്സിക് സയൻസ് ഫിക്ഷൻ നോവൽ എഴുതിയത് ഫ്രഞ്ച് നോവലിസ്റ്റ് ആയ ഷൂൾസ് വെർണെ ആണ്. 
ഇത് യഥാർഥത്തിൽ ഫ്രഞ്ച് മാസികയായ Magasin d'Éducation et de Récréationൽ പ്രസിദ്ധീകരിച്ച ഫ്രഞ്ച് നോവൽ ആണ്. പിയറി ഷൂൾസ് ഹെർസൽ ആണ് ഈ നോവൽ തന്റെ മാസികയിൽ പ്രസിദ്ധീകരിച്ചത്. 1871 നവംബറിൽ അദ്ദേഹം ഇതിന്റെ ഡീലക്സ് എഡിഷൻ ചിത്രീകരണത്തോടെ പ്രസിദ്ധികരിച്ചു. അൽഫോൻസ് ഡി ന്യുവില്ലെയും എദുവാർദ് റിയുവും ചേർന്ന് ഇതിലെ 111 ചിത്രങ്ങൾ വരച്ചു. പ്രസിദ്ധീകരിച്ച ഉടനേ തന്നെ ഈ പുസ്തകം വളരെയധികം ജനപ്രീതിനേടി. ഇന്നും ഈ പുസ്തകം എറ്റവും കൂടുതൽ വിൽക്കപ്പെടുന്ന പുസ്തകങ്ങളിലൊന്നാണ്. ഇത് വെർണെയുടെ സാഹസികനോവലുകളിലും മഹത്തായ നോവലുകളിലും ഒന്നായിനിലനിൽക്കുന്നു. ജേർണി റ്റു ദ സെന്റർ ഓഫ് ദ ഏർത്ത് എന്ന നോവലും ഇതിനു തുല്യം ജനപ്രിയമാണ്. ഈ നോവലിലെ നീമൊയുടെ നോട്ടിലസ് എന്ന കപ്പലിന്റെ വിവരണം കാലത്തെ അതിജീവിച്ചിരിക്കുന്നു. ഈ കപ്പൽ ഇന്നത്തെ മുങ്ങിക്കപ്പലുകളുടെ മിക്ക ഫീച്ചേഴ്സും കൃത്യമായി ഉൾക്കൊള്ളുന്നു. പക്ഷെ, അന്ന് ഈ നോവൽ എഴുതുമ്പോൾ മുങ്ങിക്കപ്പലുകൾ പ്രാബല്യത്തിൽ വന്നിട്ടില്ലായിരുന്നു എന്നത് വെർണെയുടെ ഭാവനാവിലാസത്തെ വായനക്കാർ ആദരിക്കാൻ കാരണമായിട്ടുണ്ട്. 
