ഏഷ്യയിലെ ആദ്യത്തെ വനിതാസൈനിക റെജിമെന്റാണ് ഐ.എൻ.എയുടെ ഭാഗമായിരുന്ന ഝാൻസി റാണി റെജിമെന്റ്.ക്യാപ്റ്റൻ ലക്ഷ്മി സ്വാമിനാഥൻ ആയിരുന്നു ഈ സൈനിക വിഭാഗത്തിന്റെ മേധാവി. ഈ വനിതാസേന 1943 ഒക്ടോബർ മുതൽ 1945 മേയ് മാസം വരെ സജീവമായിരുന്നു. പ്രധാന പരിശീലനക്യാമ്പുകൾ റങ്കൂണിലും,സിംഗപ്പൂരിലും പിന്നീട് ബാങ്കോക്കിലും പ്രവർത്തിക്കുകയുണ്ടായി.
ഏകദേശം ആയിരത്തിൽപ്പരം സൈനികരും ചാന്ദ് ബീബി നഴ്സിങ് കോർപ്സ് എന്ന സേവനവിഭാഗവും ഇതിന്റെ കീഴിൽ ഉണ്ടായിരുന്നു. ഇംഫാലിലൂടെയുള്ള സൈനികനീക്കത്തിൽ നിന്നും ഐ.എൻ.എ. പിൻവാങ്ങിയതോടെ റെജിമെന്റ് പിരിച്ചുവിട്ടു.
