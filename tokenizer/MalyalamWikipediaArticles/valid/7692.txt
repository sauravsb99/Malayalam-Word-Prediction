ഇത് രാഷ്ട്രീയം സംബന്ധിച്ച ലേഖനങ്ങളുടെ ഭാഗമാണ്
ഭരണഘടനാ നിയമം, അന്താരാഷ്ട്ര നിയമം, രാഷ്ട്രതന്ത്രം, നയതന്ത്ര ചട്ടങ്ങൾ എന്നിവയിൽ രാഷ്ട്രത്തലവൻ അല്ലെങ്കിൽ ഭരണാധികാരി എന്ന പ്രയോഗം കൊണ്ടുദ്ദേശിക്കുന്നത് ഒരു പരമാധികാര രാജ്യത്തിന്റെ ഏറ്റവും ഉയർന്ന പദവി വഹിക്കുന്ന വ്യക്തിയെയാണ്. രാഷ്ട്രത്തലവനിൽ രാജ്യത്തിന്റെ പ്രതിനിധിയായി വർത്തിക്കാനുള്ള അധികാരം നിക്ഷിപ്തമായിരിക്കും. മിക്ക രാജ്യങ്ങളിലും ഒരു വ്യക്തിയായിരിക്കും ഭരണാധികാരി എങ്കിലും ഐക്യരാഷ്ട്ര സഭയിൽ അംഗങ്ങളായ നാലു രാജ്യങ്ങളിൽ ഒരു കൂട്ടായ്മയാണ് ഈ സ്ഥാനം വഹിക്കുന്നത്: സ്വിറ്റ്സർലാന്റിലെ ഫെഡറൽ കൗൺസിൽ, ബോസ്നിയ ഹെർസെഗോവിനയുടെ പ്രസിഡൻസി, അൻഡോറയിലെ സഹ രാജകുമാരന്മാർ സാൻ മറീനോയിലെ റീജന്റ് ക്യാപ്റ്റന്മാർ എന്നിവരാണിത്.
രാഷ്ട്രത്തലവൻ എന്ന പ്രയോഗം സാധാരണ ഗതിയിൽ ഭരണ കൂടത്തിന്റെ തലവൻ എന്നതിൽ നിന്ന് വ്യത്യസ്തമായ അർത്ഥത്തിൽ ഉപയോഗിക്കാറുണ്ട്. ഉദാഹരണത്തിന് ബ്രിട്ടന്റേതോ ജർമനിയുടേതോ പോലുള്ള പാർലമെന്ററി സംവിധാനത്തിൽ; രാജാവോ രാജ്ഞിയോ അല്ലെങ്കിൽ പ്രസിഡന്റോ ആണ് രാഷ്ട്രത്തലവനായി കണക്കാക്കപ്പെടുന്നത്. പക്ഷേ പ്രധാനമന്ത്രിയോ ചാൻസലറോ ആണ് ഭരണകൂടത്തെ നയിക്കുന്നത്. 
പക്ഷേ പ്രസിഡൻഷ്യൽ സംവിധാനം നിലവിലുള്ള റിപ്പബ്ലിക്കുകളായ അമേരിക്കൻ ഐക്യനാടുകളിലോ ബ്രസീലിലോ പ്രസിഡന്റുമാർ ഒരേ സമയം തന്നെ രാഷ്ട്രത്തലവന്മാരും ഭരണത്തലവന്മാരുമാണ്. പൂർണ്ണ രാജഭരണമുള്ള രാജ്യങ്ങളിലും മറ്റുതരം അടിച്ചമർത്ത‌ൽ ഭരണങ്ങളിലും ഇതാണ് സ്ഥിതി.
