‡ Regent Queens
ശ്രീ പത്മനാഭ ദാസ വഞ്ചിപാല ഉത്രം തിരുനാൾ മാർത്താണ്ഡവർമ്മ കുലശേഖര കിരീടപതി എന്നാണ് മുഴുവൻ പേര്. പത്തൊമ്പതാം നൂറ്റാണ്ടിൽ തിരുവിതാംകൂർ ഭരിച്ചിരുന്ന രാജാവ് . കേരള സംഗീതത്തിന്റെ ചക്രവർത്തിയായിരുന്ന സ്വാതി തിരുനാൾ മഹാരാജാവിന്റെ അനുജനായിരുന്നു. സ്വാതി തിരുനാളിന്റെ മരണശേഷം അദ്ദേഹം രാജാവായി. കഥകളി സംഗീതത്തിനു അദ്ദേഹത്തിന്റെ സംഭാവന വളരെ വലുതാണ്.
1847-ൽ സ്വാതി തിരുനാളിന്റെ മരണശേഷം പിൻഗാമിയായി അനുജൻ ഉത്രം തിരുനാൾ അധികാരത്തിലേറി. അദ്ദേഹം 1860-വരെ തിരുവിതാംകൂർ മഹാരാജാവായി ഭരണം നടത്തി. ഉത്രം തിരുനാളിന്റെ കാലത്ത് ആതുരസേവന രംഗത്ത് വളരെ പുരോഗതി ലഭിച്ചു. ബഹുഭാഷ പണ്ഡിതനായിരുന്ന ഉത്രം തിരുനാൾ വിദേശത്തുനിന്നും മരുന്നുകൾ വരുത്തുകയും ശുശ്രൂഷാരംഗത്ത് കാലോചിതമായി പുരോഗതിയിലെത്തിക്കാനും സാധിച്ചു. ഓലമേഞ്ഞ വീടുകളും, കടകമ്പോളങ്ങളും 1851-ലുണ്ടായ അഗ്നിബാധമൂലം നശിച്ചതിനെ തുടർന്ന് ഓട് മേഞ്ഞ് നൽകുന്നതിലും, അതിനുവേണ്ട സാധനസ്സാമ്രഗികൾ രാജ്യത്ത് എത്തിക്കുന്നതിലും അദ്ദെഹം ശ്രദ്ധചെലുത്തി.
1853-ൽ ഉത്രം തിരുനാൾ മാർത്താണ്ഡവർമ്മ മഹാരാജാവാണ് തിരുവിതാംകൂറിലെ അടിമവ്യാപാരം നിർത്തലാക്കിയത്. 
1853-ലാണ് തിരുവിതാംകൂറിലെ ആദ്യ കോൺക്രീറ്റ് പാലം നിർമ്മിച്ചത്. തിരുവനന്തപുരം കരമനയാറ്റിനു കുറുകെയാണ് വലിയ കല്ലുപാലം എന്നറിയപ്പെട്ട ഈ പാലം നിർമ്മിച്ചത്. ആർഭാടപൂർവ്വം മഹാരാജാവ് തന്നെ ഇത് ഉദ്ഘാടനം ചെയ്തു പൊതുജെനങ്ങൾക്ക് തുറന്നു കൊടുത്തു. ഒരു ലക്ഷം രൂപ മുടക്കി, ലഫ്റ്റനന്റ് ഹോസ്ലേയുടെ നേതൃത്വത്തിലാണ് പാലം പണികഴിപ്പിച്ചത്. പാലത്തിന്റെ നിർമ്മാണത്തിനായി സ്വാതി തിരുനാളായിരുന്നു ശിലയിട്ടത്.
തിരുവിതാംകൂറിൽ പി.ഡബ്ല്യൂ.ഡി. വകുപ്പ് പ്രവർത്തനം ആരംഭിച്ചത് ഉത്രം തിരുനാളിന്റെ കാലത്താണ്. വെള്ളിയിൽ നിർമ്മിച്ച തൂമ്പകൊണ്ട് സ്വയം മണ്ണ് മാറ്റി അദ്ദേഹം അതിനു തുടക്കം കുറിച്ചു. പൊതുവരാമത്ത് വകുപ്പ് ആദ്യമായി തുടങ്ങിയ ജോലി തമിഴ്നാട്ടിലെ നാഞ്ചിനാട്ട് നിന്ന് തിരുവനന്തപുരം വരെ എത്തുന്ന ഒരു കനാലായിരുന്നു.
1858-ൽ കൃഷ്ണറാവു അന്തരിച്ചു. തുടർന്ന് റ്റി.മാധവറാവു ദിവാനായി നിയമിതനായി. സാമ്പത്തികമായും സാമൂഹികമായും തിരുവിതാംകൂറിനെ ഒരു മാതൃകാ സംസ്ഥാനമാക്കുന്നതിന് മാധവറാവുവിനു കഴിഞ്ഞു. തെക്കൻ തിരുവിതാംകൂറിൽ നാടാർ സ്ത്രീകൾ മേൽമുണ്ട് ധരിക്കാനുള്ള അവകാശത്തിനുവേണ്ടി മിഷണറിമാരുടെ പിന്തുണയോടെ നടത്തിയ സമരം തന്ത്രപൂർവം പരിഹരിച്ചു. കൂടിയാന് ഭൂമിയിൽ സ്ഥിരാവകാശം നൽകികൊണ്ട് 1830-ൽ രാജകീയ വിളംബരം ഉണ്ടായിയെങ്കിലും 1867-ൽ അതിനെ നിയമമാക്കിയത് മാധവറാവുവിന്റെ ശ്രമഫലമായിട്ടായിരുന്നു. ഇന്ത്യയിൽത്തന്നെ അത്തരം നിയമം ആദ്യത്തേതായിരുന്നു. ഇംഗ്ളീഷ്, തമിഴ്, മലയാളം ഭാഷകളിൽ അധ്യാപനം നടത്തുന്ന സ്കൂളുകൾ നാടുനീളെ സ്ഥാപിച്ച് സാക്ഷരതയിൽ തിരുവിതാംകൂറിനെ ഇന്ത്യയിലെ മുൻ നിരയിലെത്തിച്ചു. 
