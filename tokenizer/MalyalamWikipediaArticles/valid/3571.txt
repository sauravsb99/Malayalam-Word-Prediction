വടക്കേ മലബാറിൽ‌ പ്രചാരത്തിലുണ്ടായിരുന്ന ഒരു നാടൻ‌ കളിയാണ് ലതി കളി. വിസ്‌മൃതിയിലേക്കാണ്ടുപോകുന്ന നാടൻ‌ കളികളിൽ‌ ഒന്നാണിത്‌. ഓണാഘോഷത്തോടനുബന്ധിച്ചുള്ള കളിയായാണിത് അറിയപ്പെടുന്നതെങ്കിലും പൊതുവേ എല്ലാ കാലത്തും‌ കുട്ടികൾ‌ ലതി കളിച്ചു വന്നിരുന്നു. ആൺ‌ കുട്ടികളാണിതു കളിച്ചു വന്നിരുന്നത്. ക്രിക്കറ്റുമായി ഒരു വിദൂരസാമ്യം‌ അവകാശപ്പെടാവുന്ന കളിയാണു ലതി കളി.
ലതി കളിക്കാൻ‌ ചുരുങ്ങിയത് മൂന്നുപേരെങ്കിലും‌ ആവശ്യമാണ്. ചെറിയ പരന്ന കല്ലുകളെയാണ് ലതി എന്നു പറയുന്നത്. കല്ലിനു പകരമായി ചിരട്ടകളും‌‌ ഉപയോഗിക്കാറുണ്ട്. പത്തിനു മുകളിലും‌ ഇരുപതിനു‌ താഴെയുമായുള്ള ഒറ്റസംഖ്യകളായാണ്‌ ലതി വെയ്ക്കുന്നത്. ഒരു കല്ലിനു മീതേ മറ്റൊന്നായി എല്ലാ ലതികളും‌ വീഴാതെ വെയ്ക്കുന്നു. ലതി വെച്ച സ്ഥലത്തു നിന്നും‌ ഒരു നിശ്ചിത ദൂരത്തിൽ‌ വര വരച്ചശേഷം‌, ആ വരയ്‌ക്കപ്പുറത്തു നിന്നും‌ ഒരാൾ‌ പന്തെറിഞ്ഞ്‌ ലതികളെ വീഴ്‌ത്തുന്നു. ഒരാൾ‌ക്കു മൂന്നു പ്രാവശ്യം‌ മാത്രമേ പന്തെറിയാൻ‌ പറ്റുകയുള്ളൂ. ഓണക്കാലങ്ങളിൽ‌ ഇതിനുവേണ്ടി ഓലപ്പന്താണുപയോഗിച്ചിരുന്നത്. എന്നാൽ‌ മറ്റുള്ള അവസരങ്ങളിലും‌ സ്‌കൂളുകളിലും‌ കുട്ടികൾ‌ കടലാസുകൾ‌ ചുരുട്ടിപ്പൊതിഞ്ഞുണ്ടാക്കിയ പന്തോ റബ്ബർ‌പ്പന്തോ ഉപയോഗിക്കുമായിരുന്നു. പന്തെറിയുന്ന ആളൊഴിച്ച്‌ ബാക്കിയെല്ലാവരും‌ എതിർ‌ ടീമായിരിക്കും‌.
പന്തെറിഞ്ഞു ലതി വീഴ്‌ത്തിയ ശേഷം‌ ആ ആളുതന്നെ ലതി നേരെ വെയ്‌ക്കുമ്പോഴാണ് അയാൾ‌ ജയിക്കുക. എന്നാൽ‌ ഇങ്ങനെ ലതി നേരെ വെയ്ക്കാൻ‌ മറ്റുള്ളവർ‌ സമ്മതിക്കില്ല. അവർ‌ പന്തുകൊണ്ട്‌ ആ ആളിന്റെ പുറത്തേക്കു ശക്തമായി എറിയുന്നു. കാൽ‌മുട്ടിനു മുകളിലോ കൈമുട്ടുകൾ‌ക്കു മുകളിലോ ആയി പന്തുകൊണ്ടാൽ‌ അയാൾ‌ കളി തോൽ‌ക്കുന്നു. എന്നാൽ‌ തന്നെ എറിഞ്ഞ പന്തിനെ അയാൾ‌ക്കു ദൂരേക്കു തട്ടിത്തെറിപ്പിക്കാവുന്നതാണ്. ‌കാലുകൊണ്ടോ, തലകൊണ്ടോ ഇതു ചെയ്യാവുന്നതാണ്. കൈകൊണ്ടടിച്ചും‌ തെറിപ്പിക്കമെങ്കിലും‌ വീണുകിടക്കുന്ന പന്തിനെ കൈകൊണ്ടെടുത്ത്‌ ദൂരേക്കെറിയാൻ‌ പാടില്ല. പകുതിവെച്ചുകഴിഞ്ഞ ലതിയെ മറ്റുള്ളവർ‌ക്ക്‌ പന്തുകൊണ്ടെറിഞ്ഞു വീഴ്‌ത്താവുന്നതുമാണ്. അവർ‌ക്കും‌ അതു കൈകൊണ്ടോ കാൽ‌കൊണ്ടോ തട്ടിക്കളയാൻ‌ പാടില്ല.
ഇന്ൻ‌ ഈ കളി എവിടേയും‌ കളിച്ചു വരുന്നില്ല. കുട്ടിയും‌ കോലും‌, തലപ്പന്ത്‌ പോലുള്ള മറ്റുപല കളികളും‌ വിസ്‌മൃതിയിലേക്കു പോയതുപോലെ ഈ കളിയും‌ നാടൻ‌ കളിസ്ഥലങ്ങളിൽ‌ നിന്നും‌ അപ്രത്യക്ഷമായി. ക്രിക്കറ്റ്‌ ജനകീയമായതും സാമൂഹിക - സാമ്പത്തികരം‌ഗങ്ങളിലെ വളർ‌ച്ചയും‌ മറ്റും പല നാടൻ‌ തനിമകളുടെ നാശത്തിലേക്കു വഴി വെയ്ക്കുകയുണ്ടായി. അതിലൊന്നായി ഈ കളിയും.

അത്തള പിത്തള തവളാച്ചി · അമ്മാനക്കളി · അംബേ റസക · അമ്പസ്താനി · അല്ലി മുല്ലി ചമ്മന്തി · ആകാശം ഭൂമി · ആട്ടക്കളം കുത്തൽ · ആട്ടക്കളം · ആരുടെ കയ്യിൽ മോതിരം · ഇട്ടൂലി · ഈർക്കിൽ കളി · ഉപ്പ് · ഉറിയടി · ഊറാംങ്കോലി · എട്ടും പൊടിയും · ഏറു പന്ത് · ഐസ് · ഒളിച്ചുകളി · ഓടി ഓടി · ഓടിപ്രാന്തി · ഓണത്തല്ല്‌ · കക്ക് · വടംവലി · കമ്പിത്തായം · കവടികളി · കസേര കളി · കള്ളനും പോലീസും · കണ്ണുകെട്ടിക്കളി · കയ്യാങ്കളി · കാക്കാപ്പീലി · കാരകളി · കിശേപ്പി · കിളിത്തട്ട്‌ · കുടു കുടു · കുട്ടിയും കോലും · കബഡി · കൊട്ടേൽകുത്ത് കളി · കുളം കര · കുഴിത്തപ്പി · കുഴിപ്പന്ത് · കൂവാ കൂവാ · കൈകൊട്ടിക്കളി · കൊത്തങ്കല്ല് · കൊമ്പാല മൂർഖൻ · കോട്ട · കോൽക്കളി · ഗോലികളി · ചക്കോട്ടം · ചട്ടിക്കളി · ചട്ടിയടിക്കളി · ചാൺ · ചകിരിയും കോലും · ചെമ്പഴുക്ക കളി · ചെമ്മീൻ കളി · തലപ്പന്തുകളി · തായം · തീപ്പട്ടിപ്പടം കളി · തൊട്ടുകളി · തൊപ്പിക്കളി · തോണിക്കളി · തൂപ്പ് · ദായംപാര · നരിയും പുലിയും കളി · നാടൻ പന്തുകളി · നാരങ്ങപ്പാല് · നാലുമൂല · നിര · നൂറാം കോൽ · പകിട · പടവെട്ട് · പതിനഞ്ചു നായും പുലിയും · പമ്പരം · പല്ലാങ്കുഴി · പുഞ്ചകളി · പുലിക്കളി · പൂരക്കളി · മാർഗ്ഗംകളി · ഭാരക്കളി · ലതി · ലഹോറി · വള്ളംകളി · വാട · ഷോഡികളി · സുന്ദരിക്ക് പൊട്ടു കുത്ത് · സേവികളി · മറത്തുകളി · മുച്ചാന്തട്ട് · ഗോലിക്കളി
