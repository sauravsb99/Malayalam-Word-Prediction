
അമേരിക്കൻ ഐക്യനാടുകളിലെ ഒരു സംസ്ഥാനമായ അലബാമയുടെ പശ്ചിമ ഭാഗത്തുള്ള ഒരു നഗരമാണ് ടസ്കലൂസ  . ടസ്കലൂസ കൗണ്ടിയുടെ ആസ്ഥാനവുമാണ് ഈ നഗരം. ബിർമിങ്ഹാമിന് 96 കി. മീ. തെക്ക് പടിഞ്ഞാറ് മാറി 'ബ്ലാക് വാറിയർ' നദിക്കരയിൽ സ്ഥിതിചെയ്യുന്നു. 1540-ൽ ഹെർനാന്റോ ദ സോട്ടോവിന്റെ പര്യവേക്ഷക സംഘത്തോടേറ്റു മുട്ടി കൊല്ലപ്പെട്ട ടസ്കലൂസ എന്ന ചോക്തവ് ഇന്ത്യൻ സേനാനിയുടെ പേരിൽ നിന്നാണ് നഗര-കൌണ്ടി നാമധേയങ്ങൾ നിഷ്പന്നമായതെന്നു വിശ്വസിക്കപ്പെടുന്നു. ജനസംഖ്യ: 93,215 .
ഒരു പ്രമുഖ വ്യാവസായിക-വിദ്യാഭ്യാസ കേന്ദ്രമാണ് ഈ നഗരം. വാർപ്പിരുമ്പു കൊണ്ടുള്ള പൈപ്പുകൾ, പേപ്പർ, റബർ ടയറുകൾ, രാസവസ്തുക്കൾ, തടി, പരുത്തിക്കുരു എന്നിവ ഇവിടത്തെ മുഖ്യവ്യാവസായികോത്പ്പന്നങ്ങളിൽപ്പെടുന്നു. 
ഒരു നദീ തുറമുഖനഗരം കൂടിയാണ് ടസ്കലൂസ. 1831-ൽ സ്ഥാപിതമായ അലബാമ സർവകലാശാലയുടെയും, യു. എസിലെ പ്രെസ്ബൈറ്റേറിയൻ പള്ളിയുടെ കീഴിലുള്ള സ്റ്റിൽമൻ കോളജ് എന്ന കലാസ്ഥാപനത്തിന്റെയും ആസ്ഥാനവും ഈ നഗരമാണ്. 1829-ൽ പണിതീർത്ത ഗോർഗസ് മന്ദിരം, 1827-ൽ നിർമിച്ച ഓൾഡ് ടാവേൺ എന്നിവ ഉൾപ്പെടെ ആകർഷകങ്ങളായ നിരവധി പുരാതനമന്ദിരങ്ങൾ ഈ നഗരത്തിലുണ്ട്. അലബാമ സർവകലാശാലയിൽ ഒരു ആർട്ട് മ്യൂസിയവും ഒരു നാച്വറൽ ഹിസ്റ്ററി മ്യൂസിയവും പ്രവർത്തിക്കുന്നു.
യു. എസ്. ഭരണകൂടത്തിന്റെ അനുമതിയോടെ ക്രീക് ഇന്ത്യരാണ് ഇവിടെ ഒരു നഗരം സ്ഥാപിച്ചത് . എന്നാൽ നാലുവർഷത്തിനുശേഷം നഗരം തീവച്ചു നശിപ്പിക്കപ്പെട്ടതിനെ തുടർന്ന് ഇവർ പടിഞ്ഞാറോട്ടു പലായനം ചെയ്യാൻ നിർബന്ധിതരായി. 1816-ൽ ദക്ഷിണ കാരലീനയിൽ നിന്നും വന്ന വെള്ളക്കാർ ഇവിടെ ആധിപത്യമുറപ്പിച്ചു. 1819-ലാണ് ഇത് അമേരിക്കൻ യൂണിയനിൽ ലയിച്ചത്. 1826-1846 വരെ സംസ്ഥാന തലസ്ഥാനമായിരുന്നു ഈ നഗരം. ഇക്കാലത്താണ് ഈ നഗരം നിർണായകമാംവിധം പുരോഗതി പ്രാപിച്ചത്. 
അമേരിക്കൻ ആഭ്യന്തരയുദ്ധത്തിന്റെ അവസാന നാളുകളിൽ ടസ്കലൂസ നഗരത്തിലൂടെ കടന്നുപോയ ഫെഡറൽ സേന ഇവിടത്തെ സർവകലാശാലാ മന്ദിരങ്ങളും വ്യാവസായിക സ്ഥാപനങ്ങളും തീവച്ചു നശിപ്പിക്കുകയുണ്ടായി. കമ്മീഷൻ മാതൃകയിലുള്ള ഒരു ഭരണസംവിധാനമാണ് ഈ നഗരത്തിൽ നിലവിലുള്ളത്.

